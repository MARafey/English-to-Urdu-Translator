یسوع مسیح ابن داود ابن ابرہام کا نسب نامہ
ابراہام سے اضحاق پیدا ہوا اور اضحاق سے یعقوب پیدا ہوا اور یعقوب سے یہوداہ اور اس کے بھائی پیدا ہوئے ۔
اور یہوداہ سے فارص اور زارح تمر سے پیدا ہوئے اور فارص سے حصرون پیدا ہوا اور حصرون سے رام پیدا ہوا ۔
اور رام سے عمینداب پیدا ہوا اور عمینداب سے نحسون پیدا ہوا اور نحسون سے سلمون پیدا ہوا ۔
اور سلمون سے بوعز راحب سے پیدا ہوا اور بوعز سے عوبید روت سے پیدا ہوا اور عوبید سے یسی پیدا ہوا ۔
اور یسی سے داود بادشاہ پیدا ہوا ۔ اور داود سے سلیمان اس عورت سے پیدا ہوا جو پہلے اوریاہ کی بیوی تھی ۔
اور سلیمان سے رحبعام پیدا ہوا اور رحبعام سے ابیاہ پیدا ہوا اور ابیاہ سے آسا پیدا ہوا ۔
اور آسا سے یہوسفط پیدا ہوا اور یہوسفط سے یورام پیدا ہوا اور یورام سے عزیاہ پیدا ہوا ۔
اور عزیاہ سے یوتام پیدا ہوا اور یوتام سے آخز پیدا ہوا اور آخز سےحزقیاہ پیدا ہوا ۔
اور حزقیا سے منسی پیدا ہوا اور منسی سے امون پیدا ہوا اور امون سے یوسیاہ پیدا ہوا ۔
اور گرفتار ہوکر بابل جانے کے زمانے میں یوسیاہ سے یکونیاہ اور اس کے بھائی پیدا ہوئے ۔
اور گرفتار ہوکر بابل جانے کے بعد یکونیاہ سے سیالتی ایل پیدا ہوا اور سیالتی ایل سے زربابل پیدا ہوا ۔
اور زربابل سے ابیہود پیدا ہوا اور ابیہود سے الیاقیم پیدا ہوا اور الیاقیم سے عازور پیدا ہوا ۔
اور عازور سے صدوق پیدا ہوا اور صدوق سے اخیم پیدا ہوا اور اخیم سے الیہود پیدا ہوا ۔
اور الیہود سے الیعزر پیدا ہوا اور الیعزر سے متان پیدا ہوا اور متان سے یعقوب پیدا ہوا ۔
اور یعقوب سے یوسف پیدا ہوا ۔ یہ اس مریم کا شوہر تھا جس سے یسوع پیدا ہوا جو مسیح کہلاتا ہے ۔
پس سب پشتیں ابرہام سے داود تک چودہ پشتیں ہوئیں اور داود سے لے کر گرفتار ہوکر بابل جانے تک چودہ پشتیں اور گرفتار ہوکر بابل جانے سے لے کر مسیح تک چودہ پشتیں ہوئیں ۔
اب یسوع مسیح کی پیدایش اس طرح ہوئی کہ جب اس کی ماں مریم کی منگنی یوسف کے ساتھ ہو گئی تو ان کے اکٹھے ہونے سے پہلے وہ روح القدس کی قدرت سے حاملہ پائی گئی ۔
پس اس کے شوہر یوسف نے جو راستباز تھا اور اسے بدنام کرنا نہیں چاہتا تھا اسے چپکے سے چھوڑ دینے کا ارادہ کیا ۔
وہ ان باتوں کو سوچ ہی رہا تھا کہ خداوند کے فرشتہ نے اسے خواب دکھائی دے کر کہا اے یوسف ابن داود اپنی بیوی مریم کو اپنے ہاں لے آنے سے نہ ڈر کیونکہ جو اس کے پیٹ میں ہے وہ روح القدس کی قدرت سے ہے ۔
اس کے بیٹا ہوگا اور تو اس کا نام یسوع رکھنا کیونکہ وہی اپنے لوگوں کو ان کے گناہوں سے نجات دے گا ۔
یہ سب کچھ اس لئے ہوا کہ جو خداوند نے نبی کی معرفت کہا تھا وہ پورا ہو کہ
دیکھو ایک کنواری حاملہ ہوگی اور بیٹا جنیگی اور اس کا نام اعمانوایل رکھیں گے جس کا ترجمہ ہے خدا ہمارے ساتھ ۔
پس یوسف نے نیند سے جاگ کر ویسا ہی کیا جیسا خداوند کے فرشتہ نے اسے حکم دیا تھا اور اپنی بیوی کو اپنے ہاں لے آیا ۔
اور اس کو نہ جانا جب تک اس کے بیٹا نہ ہوا اور اس کا نام یسوع رکھا ۔
جب یسوع ہیرودیس بادشاہ کے زمانہ میں یہودیہ کے بیت لحم میں پیدا ہوا تو دیکھو کئی مجوسی پورب سے یروشلیم میں یہ کہتے ہوئے آئے کہ
یہودیوں کا بادشاہ جو پیدا ہوا ہے وہ کہاں ہے ؟ کیونکہ پورب میں اس کا ستارہ دیکھ کر ہم اسے سجدہ کرنے آئے ہیں ۔
یہ سنکر ہیرودیس بادشاہ اور اس کے ساتھ یروشلیم کے سب لوگ گھبرا گئے ۔
اور اس نے قوم کے سب سردار کاہنوں اور فقیہوں کو جمع کرکے ان سے پوچھا کہ مسیح کی پیدایش کہاں ہونی چاہئے ؟
انہوں نے اس سے کہا یہودیہ کے بیت لحم میں کیونکہ نبی کی معرفت یوں لکھا گیا ہے کہ
اے بیت لحم یہوداہ کے علاقے تو یہوداہ کے حاکموں میں ہرگز سب سے چھوٹا نہیں ۔ کیونکہ تجھ میں سے ایک سردار نکلے گا جو میری امت اسرائیل کی گلہ بانی کرے گا ۔
اس پر ہیرودیس نے مجوسیوں کو چپکے سے بلا کر ان سے تحقیق کی کہ وہ ستارہ کس وقت دکھائی دیا تھا ۔
اور یہ کہہ کر انہیں بیت لحم کو بھیجا کہ جاکر اس بچے کی بابت ٹھیک ٹھیک دریافت کرو اور جب وہ ملے تو مجھے خبر دو تاکہ میں بھی آکر اسے سجدہ کروں ۔
وہ بادشاہ کی بات سن کر روانہ ہوئے اور دیکھو جو ستارہ انہوں نے پورب میں دیکھا تھا وہ ان کے آگے آگے چلا ۔ یہاں تک کہ اس جگہ کے اوپر جاکر ٹھہر گیا جہاں وہ بچہ تھا ۔
وہ ستارے کو دیکھ کر نہایت خوش ہوئے ۔
اور اس گھر میں پہنچکر بچے کو اس کی ماں مریم کے پاس دیکھا اور اس کے آگے گر کر سجدہ کیا اور اپنے ڈبے کھول کر سونا اور لبان اور مر اس کو نذر کیا ۔
اور ہیرودیس کے پاس پھر نہ جانے کی ہدایت خواب میں پاکر دوسری راہ سے اپنے ملک کو روانہ ہوئے ۔
جب وہ روانہ ہوگئے تو دیکھو خداوند کے فرشتہ نے یوسف کو خواب میں دکھائی دے کر کہا اٹھ بچے اور اس کی ماں کو ساتھ لے کر مصر کو بھاگ جا اور جب تک کہ میں تجھ سے نہ کہوں وہیں رہنا کیونکہ ہیرودیس اس بچے کو تلاش کرنے کو ہے تاکہ اسے ہلاک کرے ۔
پس وہ اٹھا اور رات کے وقت بچے اور اس کی ماں کو ساتھ لے کر مصر کو روانہ ہوگیا ۔
اور ہیرودیس کے مرنے تک وہیں رہا تاکہ جو خداوند نے نبی کی معرفت کہا تھا وہ پورا ہو کہ مصر میں سے میں نے اپنے بیٹے کو بلایا ۔
جب ہیرودیس نے دیکھا کہ مجوسیوں نے میرے ساتھ ہنسی کی تو نہایت غصے ہوا اور آدمی بھیج کربیت لحم اور اس کی سب سرحدوں کے اندر کے ان سب لڑکوں کو قتل کروا دیا جو دو دو برس کے یا اس سے چھوٹے تھے ۔ اس وقت کے حساب سے جو اس نے مجوسیوں سے تحقیق کی تھی ۔
اسوقت وہ بات پوری ہوئی جو یرمیاہ نبی کی معرفت کہی گئی تھی کہ
رامہ میں آواز سنائی دی ۔ رونا اور بڑا ماتم ۔ راخل اپنے بچوں کو رو رہی ہے ۔ اور تسلی قبول نہیں کرتی اس لئے کو وہ نہیں ہیں ۔
جب ہیرودیس مر گیا تو دیکھو خداوند کے فرشتہ نے مصر میں یوسف کو خواب میں دکھائی دے کر کہا کہ
اٹھ اس بچے اور اس کی ماں کو لے کر اسرائیل کے ملک میں چلا جا کیونکہ جو بچے کی جان کے خواہاں تھے وہ مر گئے ۔
پس وہ اٹھا اور بچے اور اس کی ماں کو ساتھ لے کر اسرائیل کے ملک میں آگیا ۔
مگر جب سنا کہ ارخلاوس اپنے باپ ہیرودیس کی جگہ یہودیہ میں بادشاہی کرتا ہے تو وہاں جانے سے ڈرا اور خواب میں ہدایت پاکر گلیل کے علاقہ کو روانہ ہوگیا ۔
اور ناصرۃ نام ایک شہر میں جا بسا تاکہ جو نبیوں کی معرفت کہا گیا تھا وہ پورا ہو کہ وہ ناصری کہلائے گا ۔
ان دنوں میں یوحنا بپتسمہ دینے والا آیا اور یہودیہ کے بیابان میں یہ منادی کرنے لگا کہ
توبہ کرو کیونکہ آسمان کی بادشاہی نزدیک آگئی ہے ۔
یہ وہی ہے جس کا ذکر یسعیاہ نبی کی معرفت یوں ہوا کہ بیابان میں پکارنے والے کی آواز آتی ہے کہ خداوند کی راہ تیار کرو ۔ اس کے راستے سیدھے بناو ۔
یہ یوحنا اونٹ کے بالوں کی پوشاک پہنے اور چمڑے کا پٹکا اپنی کمر سے باندھے رہتا تھا اور اس کی خوراک ٹڈیاں اور جنگلی شہد تھا ۔
اسوقت یروشلیم اور سارے یہودیہ اور یردن کے گردونواح کے سب لوگ نکلکر اس کے پاس گئے ۔
اور اپنے گناہوں کا اقرار کرکے دریای یردن میں اس سے بپتسمہ لیا ۔
مگر جب اس نے بہت سے فریسیوں اور صدوقیوں کو بپتسمہ کے لئے اپنے پاس آتے دیکھا تو ان سے کہا کہ اے سانپ کے بچو تم کو کس نے جتا دیا کہ آنے والے غضب سے بھاگو ؟
پس توبہ کے موافق پھل لاو ۔
اور اپنے دلوں میں یہ کہنے کا خیال نہ کرو کہ ابرہام ہمارا باپ ہے کیونکہ میں تم سے کہتا ہوں کہ خدا ان پتھروں سے ابرہام کے لئے اولاد پیدا کرسکتا ہے ۔
اور اب درختوں کی جڑ پر کلہاڑا رکھا ہوا ہے ۔ پس جو درخت اچھا پھل نہیں لاتا وہ کاٹا اور آگ میں ڈالا جاتا ہے ۔
میں تو تم کو توبہ کے لئے پانی سے بپتسمہ دیتا ہوں لیکن جو میرے بعد آتا ہے وہ مجھ سے زورآور ہے ۔ میں اس کی جوتیاں اٹھانے کے لائق نہیں ۔ وہ تم کو روح القدس اور آگ سے بپتسمہ دے گا ۔
اس کا چھاج اس کے ہاتھ میں ہے اور وہ اپنے کھلیہان کو خوب صاف کرئے گا اور اپنے گیہوں کو تو کھتے میں جمع کرے گا مگر بوسی کو اس آگ میں جلائے گا جو بھجنے کی نہیں ۔
اس وقت یسوع گلیل سے یردن کے کنارے یوحنا کے پاس اس سے بپتسمہ لینے آیا ۔
مگر یوحنا یہ کہہ کر اسے منع کرنے لگا کہ میں آپ تجھ سے بپتسمہ لینے کا محتاج ہوں اور تو میرے پاس آیا ہے ؟
یسوع نے جواب میں اس سے کہا اب تو ہونے ہی دے کیونکہ ہمیں اسی طرح ساری راستبازی پوری کرنا مناسب ہے ۔ اس پر اس نے ہونے دیا ۔
اور یسوع بپتسمہ لے کر فی الفور پانی کے پاس سے اوپر گیا اور دیکھو اس کے لئے آسمان کھل گیا اور اس نے خدا کے روح کو کبوتر کی مانند اترتے اور اپنے اوپر آتے دیکھا ۔
اور دیکھو آسمان سے یہ آواز آئی کہ یہ میرا پیارا بیٹا ہے جس سے میں خوش ہوں ۔
اس وقت روح یسوع کو جنگل میں لے گیا تاکہ ابلیس سے آزمایا جائے ۔
اور چالیس دن اور چالیس رات فاقہ کرکے آخر کو اسے بھوک لگی ۔
اور آزمانے والے نے پاس آکر اس سے کہا اگر تو خدا کا بیٹا ہے تو فرما کہ یہ پتھر روٹیاں بن جائیں ۔
اس نے جواب میں کہا لکھا ہے کہ آدمی صرف روٹی ہی سے جیتا نہ رہے گا بلکہ ہر بات سے جو خدا کے منہ سے نکلتی ہے ۔
تب ابلیس اسے مقدس شہر میں لے گیا اور ہیکل کے کنگرے پر کھڑا کرکے اس سے کہا کہ
اگر تو خدا کا بیٹا ہے تو اپنے تئیں نیچے گرا دے کیونکہ لکھا ہے وہ تیری بابت اپنے فرشتوں کو حکم دے گا اور وہ تجھے ہاتھوں پر اٹھا لیں گے ایسا نہ ہو کہ تیرے پاوں کو پتھر سے ٹھیس لگے ۔
یسوع نے اس سے کہا یہ بھی لکھا ہے کہ تو خداوند اپنے خدا کی آزمایش نہ کر ۔
پھر ابلیس اسے ایک بہت انچے پہاڑ پر لے گیا اور دنیا کی سب سلطنتیں اور ان کی شان و شوکت اسے دکھائی ۔
اور اس سے کہا اگر تو جھک کر مجھے سجدہ کرئے تو یہ سب کچھ تجھے دے دونگا ۔
یسوع نے اس سے کہا اے شیطان دور ہو کیونکہ لکھا ہے کہ تو خداوند اپنے خدا کو سجدہ کر اور صرف اسی کی عبادت کر ۔
تب ابلیس اس کے پاس سے چلا گیا اور دیکھو فرشتے آکر اس کی خدمت کرنے لگے ۔
جب اس نے سنا کے یوحنا پکڑوا دیا گیا تو گلیل کو روانہ ہوا ۔
اور ناصرۃ کو چھوڑ کر کفر نحوم میں جا بسا ۔ جو جھیل کے کنارے زبولون اور نفتالی کی سرحد پر ہے ۔
تاکہ جو یسعیاہ نبی کی معرفت کہا گیا تھا وہ پورا ہو کہ
زبولون کا علاقہ اور نفتالی کا علاقہ دریا کی راہ یردن کے پار غیر قوموں کی گلیل ۔
یعنی جو لوگ اندھیرے میں بیٹھے تھے انہوں نے بڑی روشنی دیکھی اور جو موت کے ملک اور سایہ میں بیٹھے تھے ان پر روشنی چمکی ۔
اس وقت سے یسوع نے منادی کرنا اور یہ کہنا شروع کیا کہ توبہ کرو کیونکہ آسمان کی بادشاہی نزدیک آ گئی ہے ۔
اور اس نے گلیل کی جھیل کے کنارے پھرتے ہوئے دو بھائیوں یعنی شمعون جو پطرس کہلاتا ہے اور اس کے بھائی اندریاس کو جھیل میں جال ڈالتے دیکھا کیونکہ وہ ماہی گیر تھے ۔
اور ان سے کہا میرے پیچھے چلے آو تو میں تم کو آدم گیر بناونگا ۔
وہ فورا جال چھوڑ کر اس کے پیچھے ہو لئے ۔
اور وہاں سے آگے بڑھ کر اس نے اور دو بھائیوں یعنی زبدی کے بیٹے یعقوب اور اس کے بھائی یوحنا کو دیکھا کہ اپنے باپ زبدی کے ساتھ کشتی پر اپنے جالوں کی مرمت کر رہے ہیں اور ان کو بلایا ۔
وہ فورا کشتی اور اپنے باپ کو چھوڑ کر اس کے پیچھے ہو لئے ۔
اور یسوع تمام گلیل میں پھرتا رہا اور ان کے عبادت خانوں میں تعلیم دیتا اور بادشاہی کی خوشخبری کی منادی کرتا اور لوگوں کی ہر طرح کی بیماری اور ہر طرح کی کمزوری کو دور کرتا رہا ۔
اور اس کی شہرت تمام سوریہ میں پھیل گئی اور لوگ سب بیماروں کو جو طرح طرح کی بیماریوں اور تکلیفوں میں گرفتار تھے اور ان کو جن میں بدروحیں تھیں اور مرگی والوں اور مفلوجوں کو اس کے پاس لائے اور اس نے ان کو اچھا کیا ۔
اور گلیل اور دکپلس اور یروشلیم اور یہودیہ اور یردن کے پار بڑی بھیڑ اس کے پیچھے ہولی ۔
وہ اس بھیڑ کو دیکھ کر پہاڑ پر چڑھ گیا اور جب بیٹھ گیا تو اس کے شاگرد اس کے پاس آئے ۔
اور وہ اپنی زبان کھولکر ان کو یوں تعلیم دینے لگا ۔
مبارک ہیں وہ جو دل کے غریب ہیں کیونکہ آسمان کی بادشاہی ان ہی کی ہے ۔
مبارک ہیں وہ جو غمگین ہیں کیونکہ وہ تسلی پائیں گے ۔
مبارک ہیں وہ جو حلیم ہیں کیونکہ وہ زمین کے وارث ہونگے ۔
مبارک ہیں وہ جو راستبازی کے بھوکے اور پیاسے ہیں کیونکہ وہ آسودہ ہونگے ۔
مبارک ہیں وہ جو رحمدل ہیں کیونکہ ان پر رحم کیا جائے گا ۔
مبارک ہیں وہ جو پاک دل ہیں کیونکہ وہ خدا کو دیکھیں گے ۔
مبارک ہیں وہ جو صلح کراتے ہیں کیونکہ وہ خدا کے بیٹے کہلائیں گے ۔
مبارک ہیں وہ جو راستبازی کے سبب سے ستائے گئے ہیں کیونکہ آسمان کی بادشاہی ان ہی کی ہے ۔
جب میرے سبب سے لوگ تم کو لعن طعن کریں گے اور ستائیں گے اور ہر طرح کی بری باتیں تمہاری نسبت ناحق کہیں گے تو تم مبارک ہوگے ۔
خوشی کرنا اور نہایت شادمان ہونا کیونکہ آسمان پر تمہارا اجر بڑا ہے اس لئے کے لوگوں نے ان نبیوں کو بھی جو تم سے پہلے تھے اسی طرح ستایا تھا ۔
تم زمین کے نمک ہو لیکن اگر نمک کا مزہ جاتا رہے تو وہ کس چیز سے نمکین کیا جائے گا ؟ پھر وہ کسی کام کا نہیں سوا اس کے کہ باہر پھینکا جائے اور آدمیوں کے پاوں کے نیچے روندا جائے ۔
تم دنیا کے نور ہو ۔ جو شہر پہاڑ پر بسا ہے وہ چھپ نہیں سکتا ۔
اور چراغ جلا کر پیمانہ کے نیچے نہیں بلکہ چراغدان پر رکھتے ہیں تو اس سے گھر کے سب لوگوں کو روشنی پہنچتی ہے ۔
اسی طرح تمہاری روشنی آدمیوں کے سامنے چمکے تاکہ وہ تمہارے نیک کاموں کو دیکھ کر تمہارے باپ کی جو آسمان پر ہے تمجید کریں ۔
یہ نہ سمجھو کہ میں توریت یا نبیوں کی کتابوں کو منسوخ کرنے آیا ہوں ۔ منسوخ کرنے نہیں بلکہ پورا کرنے آیا ہوں ۔
کیونکہ میں تم سے سچ کہتا ہوں کہ جب تک آسمان اور زمین ٹل نہ جائیں ایک نقطہ یا ایک شوشہ توریت سے ہرگز نہ ٹلے گا جب تک سب کچھ پورا نہ ہو جائے ۔
پس جو کوئی ان چھوٹے سے چھوٹے حکموں میں سے بھی کسی کو توڑیگا اور یہی آدمیوں کو سکھائے گا وہ آسمان کی بادشاہی میں سب سے چھوٹا کہلائے گا لیکن جو ان پر عمل کرے گا اور ان کی تعلیم دے گا وہ آسمان کی بادشاہی میں بڑا کہلائے گا ۔
کیونکہ میں تم سے کہتا ہوں کہ اگر تمہاری راستبازی فقیہوں اور فریسیوں کی راستبازی سے زیادہ نہ ہوگی تو تم آسمان کی بادشاہی میں ہرگز داخل نہ ہوگے ۔
تم سن چکے ہوکہ اگلوں سے کہا گیا تھا کہ خون نہ کرنا اور جو کوئی خون کرے گا وہ عدالت کی سزا کے لائق ہوگا ۔
لیکن میں تم سے یہ کہتا ہوں کہ جو کوئی اپنے بھائی پر غصے ہوگا وہ عدالت کی سزا کے لائق ہوگا اور جو کوئی اپنے بھائی کو پاگل کہے گا وہ صدر عدالت کی سزا کے لائق ہوگا اور جو اس کو احمق کہے گا وہ آتش جہنم کا سزاوار ہوگا ۔
پس اگر تو قربان گاہ پر اپنی نذر گزرانتا ہو اور وہاں تجھے یاد آئے کہ میرے بھائی کو مجھ سے کچھ شکایت ہے ۔
تو وہیں قربانگاہ کے آگے اپنی نذر چھوڑ دے اور جاکر پہلے اپنے بھائی سے ملاپ کر تب آکر اپنی نذر گزران ۔
جب تک تو اپنے مدعی کے ساتھ راہ میں ہے اس سے جلدی صلح کرلے ۔ کہیں ایسا نہ ہوکہ مدعی تجھے منصف کے حوالہ کردے اور منصف تجھے سپاہی کے حوالہ کردے اور تو قید خانہ میں ڈالا جائے ۔
میں تجھ سے سچ کہتا ہوں کہ جب تک تو کوڑی کوڑی ادا نہ کردے گا وہاں سے ہرگز نہ چھوٹے گا ۔
تم سن چکے ہو کہ کہا گیا تھا کہ زنا نہ کرنا ۔
لیکن میں تم سے یہ کہتا ہوں کہ جس کسی نے بری خواہش سے کسی عورت پر نگاہ کی وہ اپنے دل میں اس کے ساتھ زنا کرچکا ۔
پس اگر تیری دہنی آنکھ تجھے ٹھوکر کھلائے تو اسے نکال کر اپنے پاس سے پھینک دے کیونکہ تیرے لئے یہی بہتر ہے کہ تیرے اعضا میں سے ایک جاتا رہے اور تیرا سارا بدن جہنم میں نہ ڈالا جائے ۔
اور اگر تیرا دہنا ہاتھ تجھے ٹھوکر کھلائے تو اس کو کاٹ کر اپنے پاس سے پھینک دے کیونکہ تیرے لئے یہی بہتر ہے کہ تیرے اعضا میں سے ایک جاتا رہے اور تیرا سارا بدن جہنم میں نہ جائے ۔
یہ بھی کہا گیا تھا کہ جو کوئی اپنی بیوی کو چھوڑے اسے طلاق نامہ لکھ دے ۔
لیکن میں تم سے یہ کہتا ہوں کہ جو کوئی اپنی بیوی کو حرامکاری کے سوا کسی اور سبب سے چھوڑ دے وہ اس سے زنا کراتا ہے اور جو کوئی اس چھوڑی ہوئی سے بیاہ کرے وہ زنا کرتا ہے ۔
پھر تم سن چکے ہو کہ اگلوں سے کہا گیا تھا کہ جھوٹی قسم نہ کھانا بلکہ اپنی قسمیں خداوند کے لئے پوری کرنا ۔
لیکن میں تم سے یہ کہتا ہوں کہ بالکل قسم نہ کھانا ۔ نہ تو آسمان کی کیونکہ وہ خدا کا تخت ہے ۔
نہ زمین کی کیونکہ وہ اس کے پاوں کی چوکی ہے ۔ نہ یروشلیم کی کیونکہ وہ بزرگ بادشاہ کا شہر ہے ۔
نہ اپنے سر کی قسم کھانا کیونکہ تو ایک بال کو بھی سفید یا کالا نہیں کرسکتا ۔
بلکہ تمہارا کلام ہاں ہاں یا نہیں نہیں ہو کیونکہ جو اس سے زیادہ ہے وہ بدی سے ہے ۔
تم سن چکے ہو کہ کہا گیا تھا کہ آنکھ کے بدلے آنکھ اور دانت کے بدلے دانت ۔
لیکن میں تم سے یہ کہتا ہوں کہ شریر کا مقابلہ نہ کرنا بلکہ جو کوئی تیرے دہنا گال پر طمانچہ مارے دوسرا بھی اس کی طرف پھیر دے ۔
اور اگر کوئی تجھ پر نالش کرکے تیرا کرتا لینا چاہے تو چوغہ بھی اسے لے لینے دے ۔
اور جو کوئی تجھے ایک کوس بیگار میں لے جائے اس کے ساتھ دو کوس چلا جا ۔
جو کوئی تجھ سے مانگے اسے دے اور جو تجھ سے قرض چاہے اس سے منہ نہ موڑ ۔
تم سن چکے ہو کہ کہا گیا تھا کہ اپنے پڑوسی سے محبت رکھ اور اپنے دشمن سے عداوت ۔
لیکن میں تم سے یہ کہتا ہوں کہ اپنے دشمنوں سے محبت رکھو اور اپنے ستانے والوں کے لئے دعا کرو ۔
تاکہ تم اپنے باپ کے جو آسمان پر ہے بیٹے ٹھہرو کیونکہ وہ اپنے سورج کو بدوں اور نیکوں دونوں پر چمکاتا ہے اور راستبازوں اور ناراستوں دونوں پر مینہ برساتا ہے ۔
کیونکہ اگر تم اپنے محبت رکھنے والوں ہی سے محبت رکھو تو تمہارے لئے کیا اجر ہے ؟ کیا محصول لینے والے بھی ایسا نہیں کرتے ؟
اور اگر تم فقط اپنے بھائیوں ہی کو سلام کرو تو کیا زیادہ کرتے ہو ؟ کیا غیرقوموں کے لوگ بھی ایسا نہیں کرتے ؟
پس چاہیئے کہ تم کامل ہو جیسا تمہارا آسمانی باپ کامل ہے ۔
خبردار اپنے راستبازی کے کام آدمیوں کے سامنے دکھانے کے لئے نہ کرو ۔ نہیں تو تمہارے باپ کے پاس جو آسمان پر ہے تمہارے لئے کچھ اجر نہیں ہے ۔
پس جب تو خیرات کرے تو اپنے آگے نرسنگا نہ بجوا جیسا ریاکار عبادت خانوں اور کوچوں میں کرتے ہیں تاکہ لوگ ان کی بڑائی کریں ۔ میں تم سے سچ کہتا ہوں کہ وہ اپنا اجر پا چکے ۔
بلکہ جب تو خیرات کرے تو جو تیرا دہنا ہاتھ کرتا ہے اسے تیرا بایاں ہاتھ نہ جانے ۔
تاکہ تیری خیرات پوشیدہ رہے ۔ اس صورت میں تیرا باپ جو پوشیدگی میں دیکھتا ہے تجھے بدلہ دے گا ۔
اور جب تم دعا کرو تو ریاکاروں کی مانند نہ بنو کیونکہ وہ عباتخانوں میں اور بازاروں کے موڑوں پر کھڑے ہوکر دعا کرنا پسند کرتے ہیں تاکہ لوگ ان کو دیکھیں ۔ میں تم سے سچ کہتا ہوں کہ وہ اپنا اجر پا چکے ۔
بلکہ جب تو دعا کرے تو اپنی کوٹھری میں جا اور دروازہ بند کرکے اپنے باپ سے جو پوشیدگی میں ہے دعا کر ۔ اس صورت میں تیرا باپ جو پوشیدگی میں دیکھتا ہے تجھے بدلہ دے گا ۔
اور دعا کرتے وقت غیرقوموں کے لوگوں کی طرح بک بک نہ کرو کیونکہ وہ سمجھتے ہیں کہ ہمارے بہت بولنے کے سبب سے ہماری سنی جائے گی ۔
پس ان کی مانند نہ بنو کیونکہ تمہارا باپ تمہارے مانگنے سے پہلے ہی جانتا ہے کہ تم کن کن چیزوں کے محتاج ہو ۔
پس تم اس طرح دعا کیا کرو کہ اے ہمارے باپ تو جو آسمان پر ہے ۔ تیرا نام پاک مانا جائے ۔
تیری بادشاہی آئے ۔ تیری مرضی جیسی آسمان پر پوری ہوتی ہے زمین پر بھی ہو ۔
ہمارے روز کی روٹی آج ہمیں دے ۔
اور جس طرح ہم نے اپنے قرضداروں کو معاف کیا ہے تو بھی ہمارے قرض ہمیں معاف کر ۔
اور ہمیں آزمایش میں نہ لا بلکہ برائی سے بچا [ کیونکہ بادشاہی اور قدرت اور جلال ہمیشہ تیرے ہی ہیں ۔ آمین ]
اس لئے کہ اگر تم آدمیوں کے قصور معاف کرو گے تو تمہارا آسمانی باپ بھی تم کو معاف کرے گا ۔
اور اگر تم آدمیوں کے قصور معاف نہ کرو گے تو تمہارا باپ بھی تمہارے قصور معاف نہ کرے گا ۔
اور جب تم روزہ رکھو تو ریاکاروں کی طرح اپنی صورت اداس نہ بناو کیونکہ وہ اپنا منہ بگاڑتے ہیں تاکہ لوگ ان کو روزہ دار جانیں ۔ میں تم سے سچ کہتا ہوں کہ وہ اپنا اجر پا چکے ۔
بلکہ جب تو روزہ رکھے تو اپنے سر میں تیل ڈال اور منہ دھو ۔
تاکہ آدمی نہیں بلکہ تیرا باپ جو پوشیدگی میں ہے تجھے روزہ دار جانے ۔ اس صورت میں تیرا باپ جو پوشیدگی میں دیکھتا ہے تجھے بدلہ دے گا ۔
اپنے واسطے زمین پر مال جمع نہ کرو جہاں کیڑا اور زنگ خراب کرتا ہے اور جہاں چور نقب لگاتے اور چراتے ہیں ۔
بلکہ اپنے لئے آسمان پر مال جمع کرو جہاں نہ کیڑا خراب کرتا ہے نہ زنگ اور نہ وہاں چور نقب لگاتے اور چراتے ہیں ۔
کیونکہ جہاں تیرا مال ہے وہیں تیرا دل بھی لگا رہے گا ۔
بدن کا چراغ آنکھ ہے ۔ پس اگر تیری آنکھ درست ہو تو تیرا سارا بدن روشن ہوگا ۔
اور اگر تیری آنکھ خراب ہو تو تیرا سارا بدن تاریک ہو گا ۔ پس اگر وہ روشنی جو تجھ میں ہے تاریکی ہو تو تاریکی کیسی بڑی ہوگی ۔
کوئی آدمی دو مالکوں کی خدمت نہیں کرسکتا کیونکہ یا تو ایک سے عداوت رکھیگا اور دوسرے سے محبت ۔ یا ایک سے ملا رہے گا اور دوسرے کو ناچیز جانیگا ۔ تم خدا اور دولت دونوں کی خدمت نہیں کرسکتے ۔
اس لئے میں تم سے کہتا ہوں کہ اپنی جان کی فکر نہ کرنا کہ ہم کیا کھائیں گے یا کیا پیئیں گے ؟ اور نہ اپنے بدن کی کہ کیا پہنیں گے ؟ کیا جان خوراک سے اور بدن پوشاک سے بڑھ کر نہیں ؟
ہوا کے پرندوں کو دیکھو نہ بوتے ہیں نہ کاٹتے ۔ نہ کوٹھیوں میں جمع کرتے ہیں تو بھی تمہارا آسمانی باپ ان کو کھلاتا ہے ۔ کیا تم ان سے زیادہ قدر نہیں رکھتے ؟
تم میں ایسا کون ہے جو فکر کر کے اپنی عمر میں ایک گھڑی بھی بڑھا سکے ؟
اور پوشاک کے لئے کیوں فکر کرتے ہو ؟ جنگلی سوسن کے درختوں کو غور سے دیکھو کہ وہ کس طرح بڑھتے ہیں ۔ وہ نہ محنت کرتے نہ کاتتے ہیں ۔
تو بھی میں تم سے کہتا ہوں کہ سلیمان بھی باوجود اپنی ساری شان وشوکت کے ان میں سے کسی کی مانند ملبس نہ تھا ۔
پس جب خدا میدان کی گھاس کو جو آج ہے اور کل تنور میں جھونکی جائے گی ایسی پوشاک پہناتا ہے تو اے کم اعتقادو تم کو کیوں نہ پہنائے گا ؟
اس لئے فکرمند ہو کر یہ نہ کہو کہ ہم کیا کھائیں گے یا کیا پیئیں گے یا کیا پہنیں گے ؟
کیونکہ ان سب چیزوں کی تلاش میں غیرقومیں رہتی ہیں اور تمہارا آسمانی باپ جانتا ہے کہ تم ان سب چیزوں کے محتاج ہو ۔
بلکہ تم پہلے اس کی بادشاہی اور اصکی راستبازی کی تلاش کرو تو یہ سب چیزیں بھی تم کو مل جائیں گی ۔
پس کل کے لئے فکر نہ کرو کیونکہ کل کا دن اپنے لئے آپ فکر کرلے گا ۔ آج کے لئے آج ہی کا دکھ کافی ہے ۔
عیب جوئی نہ کرو کہ تمہاری بھی عیب جوئی نہ کی جائے ۔
کیونکہ جس طرح تم عیب جوئی کرتے ہو اسی طرح تمہاری بھی عیب جوئی کی جائے گی ۔ اور جس پیمانہ سے تم ناپتے ہو اسی سے تمہارے واسطے ناپا جائے گا ۔
تو کیوں اپنے بھائی کی آنکھ کے تنکے کو دیکھتا ہے اور اپنی آنکھ کے شہتیر پر غور نہیں کرتا ؟
اور جب تیری ہی آنکھ میں شہتیر ہے تو تو اپنے بھائی سے کیونکر کہہ سکتا ہے کہ لا تیری آنکھ میں سے تنکا نکال دوں ؟
اے ریاکار پہلے اپنی آنکھ میں سے تو شہتیر نکال پھر اپنے بھائی کی آنکھ میں سے تنکے کو اچھی طرح دیکھ کر نکال سکیگا ۔
پاک چیز کتوں کو نہ دو اور اپنے موتی سوروں کے آگے نہ ڈالو ۔ ایسا نہ ہو کہ وہ ان کو پاوں کے تلے روندیں اور پلٹ کر تم کو پھاڑیں ۔
مانگو تو تم کو دیا جائے گا ۔ ڈھونڈو تو پاو گے ۔ دروازہ کھٹکھٹاو تو تمہارے واسطے کھولا جائے گا ۔
کیونکہ جو کوئی مانگتا ہے اسے ملتا ہے اور جو ڈھونڈتا ہے وہ پاتا ہے اور جو کھٹکھٹاتا ہے اس کے واسطے کھولا جائے گا ۔
تم میں ایسا کونسا آدمی ہے کہ اگر اس کا بیٹا اس سے روٹی مانگے تو وہ اسے پتھر دے ؟
یا اگر مچھلی مانگے تو اسے سانپ دے ؟
پس جبکہ تم برے ہوکر اپنے بچوں کو اچھی چیزیں دینا جانتے ہو تو تمہار باپ جو آسمان پر ہے اپنے مانگنے والوں کو اچھی چیزیں کیوں نہ دے گا ؟
پس جو کچھ تم چاہتے ہو کہ لوگ تمہارے ساتھ کریں وہی تم بھی ان کے ساتھ کرو کیونکہ توریت اور نبیوں کی تعلیم یہی ہے ۔
تنگ دروازہ سے داخل ہو کیونکہ وہ دروازہ چوڑا ہے اور وہ راستہ کشادہ ہے جو ہلاکت کو پہنچاتا ہے اور اس سے داخل ہونے والے بہت ہیں ۔
کیونکہ وہ دروازہ تنگ ہے اور وہ راستہ سکڑا ہے جو زندگی کو پہنچاتا ہے اور اس کے پانے والے تھوڑے ہیں ۔
جھوٹے نبیوں سے خبردار رہو جو تمہارے پاس بھیڑوں کے بھیس میں آتے ہیں مگر باطن میں پھاڑنے والے بھیڑئے ہیں ۔
ان کے پھلوں سے تم ان کو پہچان لوگے ۔ کیا جھاڑیوں سے انگور یا اونٹ کٹاروں سے انجیر توڑتے ہیں ؟
اسی طرح ہر ایک اچھا درخت اچھا پھل لاتا ہے ۔
اچھا درخت برا پھل نہیں لاسکتا نہ برا درخت اچھا پھل لاسکتا ہے ۔
جو درخت اچھا پھل نہیں لاتا وہ کاٹا اور آگ میں ڈالا جاتا ہے ۔
پس ان کے پھلوں سے تم ان کو پہچان لوگے ۔
جو مجھ سے اے خداوند اے خداوند کہتے ہیں ان میں سے ہر ایک آسمان کی بادشاہی میں داخل نہ ہوگا مگر وہی جو میرے آسمانی باپ کی مرضی پر چلتا ہے ۔
اس دن بہتیرے مجھ سے کہیں گے اے خداوند اے خداوند ! کیا ہم نے تیرے نام سے نبوت نہیں کی اور تیرے نام سے بدروحوں کو نہیں نکالا اور تیرے نام سے بہت سے معجزے نہیں دکھائے ؟
اس وقت میں ان سے صاف کہدونگا کہ میری کبھی تم سے واقفیت نہ تھی اے بدکارو میرے پاس سے چلے جاو ۔
پس جو کوئی میری یہ باتیں سنتا اور ان پر عمل کرتا ہے وہ اس عقلمند آدمی کی مانند ٹھہریگا جس نے چٹان پر اپنا گھر بنایا ۔
اور مینہ برسا اور پانی چڑھا اور آندھیاں چلیں اور اس گھر پر ٹکریں لگیں لیکن وہ نہ گرا کیونکہ اس کی بنیاد چٹان پر ڈالی گئی تھی ۔
اور جو کوئی میری یہ باتیں سنتا اور ان پر عمل نہیں کرتا وہ اس بیوقوف آدمی کی مانند ٹھہریگا جس نے اپنا گھر ریت پر بنایا ۔
اور مینہ برسا اور پانی چڑھا اور آندھیاں چلیں اور اس گھر کو صدمہ پہنچایا اور وہ گر گیا اور بالکل برباد ہوگیا ۔
جب یسوع نے یہ باتیں ختم کیں تو ایسا ہوا کہ بھیڑ اس کی تعلیم سے حیران ہوئی ۔
کیونکہ وہ ان کے فقیہوں کی طرح نہیں بلکہ صاحب اختیار کی طرح ان کو تعلیم دیتا تھا ۔
جب وہ اس پہاڑ سے اترا تو بہت سی بھیڑ اس کے پیچھے ہولی ۔
اور دیکھو ایک کوڑھی نے پاس آکر اسے سجدہ کیا اور کہ اے خداوند اگر تو چاہے تو مجھے پاک صاف کرسکتا ہے ۔
اس نے ہاتھ بڑھا کر اسے چھوا اور کہا میں چاہتا ہوں تو پاک صاف ہو جا ۔ وہ فورا پاک صاف ہوگیا ۔
یسوع نے اس سے کہا خبردار کسی سے نہ کہنا بلکہ جاکر اپنے تئیں کاہن کو دکھا اور جو نذر موسٰی نے مقرر کی ہے اسے گزران تاکہ ان کے لئے گواہی ہو ۔
اور جب وہ کفرنحوم میں داخل ہوا تو ایک صوبہ دار اس کے پاس آیا اور اس کی منت کرکے کہا ۔
اے خداوند میرا خادم فالج کا مارا گھر میں پڑا ہے اور نہایت تکلیف میں ہے ۔
اس نے اس سے کہا میں آکر اس کو شفا دونگا ۔
صوبہ دار نے جواب میں کہا اے خداوند میں اس لائق نہیں کہ تو میری چھت کے نیچے آئے بلکہ صرف زبان سے کہدے تو میرا خادم شفا پا جائے گا ۔
کیونکہ میں بھی دوسرے کے اختیار میں ہوں اور سپاہی میرے ماتحت ہیں اور جب ایک سے کہتا ہوں کہ جا تو وہ جاتا ہے اور دوسرے سے کہ آ تو وہ آتا ہے اور اپنے نوکر سے کہ یہ کر تو وہ کرتا ہے ۔
یسوع نے یہ سنکر تعجب کیا اور پیچے آنے والوں سے کہا میں تم سے سچ کہتا ہوں کہ میں نے اسرائیل میں بھی ایسا ایمان نہیں پایا ۔
اور میں تم سے کہتا ہوں کہ بہترے پورب اور پچھم سے آکر ابرہام اور اضحاق اور یعقوب کے ساتھ آسمان کی بادشاہی کی ضیافت میں شریک ہونگے ۔
مگر بادشاہی کے بیٹے باہر اندھیرے میں ڈالے جائیں گے ۔ وہاں رونا اور دانت پیسنا ہوگا ۔
اور یسوع نے صوبہ دار سے کہا جا جیسا تونے اعتقاد کیا تیرے لئے ویسا ہی ہو اور اسی گھڑی خادم نے شفا پائی ۔
اور یسوع نے پطرس کے گھر میں آکر اس کی ساس کو تپ میں پڑی دیکھا ۔
اس نے اس کا ہاتھ چھوا اور تپ اس پر سے اتر گئی اور وہ اٹھ کھڑی ہوئی اور اس کی خدمت کرنے لگی ۔
جب شام ہوئی تو اس کے پاس بہت سے لوگوں کو لائے جن میں بدروحیں تھیں ۔ اس نے روحوں کو زبان ہی سے کہہ کر نکال دیا اور سب بیماروں کو اچھا کردیا ۔
تاکہ جو یسعیا نبی کی معرفت کہا گیا تھا وہ پورا ہوکہ اس نے آپ ہماری کمزوریاں لے لیں اور بیماریاں اٹھا لیں ۔
جب یسوع نے اپنے گرد بہت سے بھیڑ دیکھی تو پار چلنے کو حکم دیا ۔
اور ایک فقیہ نے پاس آکر اس سے کہا اے استاد جہاں کہیں تو جائے گا میں تیرے پیچھے چلونگا ۔
یسوع نے اس سے کہا کہ لومڑیوں کے بھٹ ہوتے ہیں اور ہوا کے پرندوں کے گھونسلے مگر ابن آدم کے لئے سر دھرنے کی بھی جگہ نہیں ۔
ایک اور شاگرد نے اس سے کہا اے خداوند مجھے اجازت دے کہ پہلے جاکر اپنے باپ کو دفن کروں ۔
یسوع نے اس سے کہا تو میرے پیچھے چل اور مردوں کو اپنے مردے دفن کرنے دے ۔
جب وہ کشتی پر چڑھا تو اس کے شاگرد تو اس کے ساتھ ہولئے ۔
اور دیکھو جھیل میں ایسا بڑا طوفان آیا کہ کشتی لہروں میں چھپ گئی مگر وہ سوتا تھا ۔
انہوں نے پاس آکر اسے جگایا اور کہا اے خداوند ہمیں بچا ہم ہلاک ہوئے جاتے ہیں ۔
اس نے ان سے کہا اے کم اعتقادو ڈرتے کیوں ہو ؟ تب اس نے اٹھ کر ہوا اور پانی کو ڈانٹا اور بڑا امن ہوگیا ۔
اور لوگ تعجب کرکے کہنے لگے یہ کس طرح کا آدمی ہے کہ ہوا اور پانی بھی اس کا حکم مانتے ہیں ؟
جب وہ اس پار گدرینیوں کے ملک میں پہنچا تو دو آدمی جن میں بدروحیں تھیں قبروں سے نکلکر اس سے ملے ۔ وہ ایسے تند مزاج تھے کہ کوئی اس راستہ سے گزر نہیں سکتا تھا ۔
اور دیکھو انہوں نے چلا کر کہا اے خدا کے بیٹے ہمیں تجھ سے کیا کام ؟ کیا تو اس لئے یہاں آیا ہے کہ وقت سے پہلے ہمیں عزاب میں ڈالے ؟
ان سے کچھ دور بہت سے سوروں کا غول چررہا تھا ۔
پس بدروحوں نے اس کی منت کرکے کہا کہ اگر تو ہم کو نکالتا ہے تو ہمیں سوروں کے غول میں بھیجدے ۔
اس نے ان سے کہا جاو ۔ وہ نکلکر سوروں کے اندر چلی گئیں اور دیکھو سارا غول کڑاڑے پر سے جھپٹ کر جھیل میں جا پڑا اور پانی میں ڈوب مرا ۔
اور چرانے والے بھاگے اور شہر میں جاکر سب ماجرا اور ان کا احوال جن میں بدروحیں تھیں بیان کیا ۔
اور دیکھو سارا شہر یسوع سے ملنے کو نکلا اور اسے دیکھ کر منت کی کہ ہماری سرحدوں سے باہر چلا جا ۔
پھر وہ کشتی پر چڑھ کر پار گیا اور اپنے شہر میں آیا ۔
اور دیکھو لوگ ایک مفلوج کو چارپائی پر پڑا ہوا اس کے پاس لائے ۔ یسوع نے ان کا ایمان دیکھ کر مفلوج سے کہا بیٹا خاطر جمع رکھ تیرے گناہ معاف ہوئے ۔
اور دیکھو بعض فقیہوں نے اپنے دل میں کہا یہ کفر بکتا ہے ۔
یسوع نے ان کے خیال معلوم کرکے کہا کہ تم کیوں اپنے دلوں میں برے خیال لاتے ہو ؟
آسان کیا ہے ۔ یہ کہنا کہ تیرے گناہ معاف ہوئے یا یہ کہنا کہ اٹھ اور چل پھر ؟
لیکن اس لئے کہ تم جان لوکہ ابن آدم کو زمین پر گناہ معاف کرنے کا اختیار ہے ۔ ( اس نے مفلوج سے کہا ) اٹھ اپنی چارپائی اٹھا اور اپنے گھر چلا جا ۔
وہ اٹھ کر اپنے گھر چلا گیا ۔
لوگ یہ دیکھ کر ڈر گئے اور خدا کی تمجید کرنے لگے جس نے آدمیوں کو ایسا اختیار بخشا ۔
یسوع نے وہاں سے آگے بڑھ کر متی نام ایک شخص کو محصول کی چوکی پر بیٹھے دیکھا اور اس سے کہا میرے پیچھے ہولے ۔ وہ اٹھ کر اس کے پیچھے ہولیا ۔
اور جب وہ گھر کھانا کھانے بیٹھا تھا تو ایسا ہوا کہ بہت سے محصول لینے والے اور گنہگار آکر یسوع اور اس کے شاگردوں کے ساتھ کھانا کھانے بیٹھے ۔
فریسیوں نے یہ دیکھ کر اس کے شاگردوں سے کہا تمہارا استاد محصول لینے والوں اور گنہگاروں کے ساتھ کیوں کھاتا ہے ۔
اس نے یہ سنکر کہا کہ تندرستوں کو طبیب درکار نہیں بلکہ بیماروں کو ۔
مگر تم جاکر اس کے معنی دریافت کرو کہ میں قربانی نہیں بلکہ رحم پسند کرتا ہوں کیونکہ میں راستبازوں کو نہیں بلکہ گنہگاروں کو بلانے آیا ہوں ۔
اس وقت یوحنا کے شاگردوں نے اس کے پاس آکر کہا کیا سبب ہے کہ ہم اور فریسی تو اکثر روزہ رکھتے ہیں اور تیرے شاگرد روزہ نہیں رکھتے ؟
یسوع نے ان سے کہا کیا براتی جب تک دلہا ان کے ساتھ ہے ماتم کرسکتے ہیں ؟ مگر وہ دن آئیں گے کہ دلہا ان سے جدا کیا جائے گا ۔ اس وقت وہ روزہ رکھیں گے ۔
کورے کپڑے کا پیوند پرانی پوشاک میں کوئی نہیں لگاتا کیونکہ وہ پیوند پوشاک میں سے کچھ کھینچ لیتا ہے اور وہ زیادہ پھٹ جاتی ہے ۔
اور نئی مے پرانی مشکوں میں نہیں بھرتے ورنہ مشکیں پھٹ جاتی ہیں اور مے بہ جاتی ہے اور مشکیں برباد ہوجاتی ہیں بلکہ نئی مے نئی مشکوں میں بھرتے ہیں اور وہ دونوں بچی رہتی ہیں ۔
وہ ان سے یہ باتیں کہہ ہی رہا تھا کہ دیکھ ایک سردار نے آکر اسے سجدہ کیا اور کہا کہ میری بیٹی ابھی مری ہے لیکن تو چلکر اپنا ہاتھ اس پر رکھ تو وہ زندہ ہو جائے گی ۔
یسوع اٹھکر اپنے شاگردوں سمیت اس کے پیچھے ہولیا ۔
اور دیکھو ایک عورت نے جس کے بارہ برس سے خون جاری تھا اس کے پیچھے آکر اس کی پوشاک کا کنارہ چھوا ۔
کیونکہ وہ اپنے جی میں کہتی تھی کہ اگر صرف اس کی پوشاک ہی چھولونگی تو اچھی وہ جاونگی ۔
یسوع نے پھر کر اسے دیکھا اور کہا بیٹی خاطر جمع رکھ ۔ تیرے ایمان نے تجھے اچھا کر دیا ۔ پس وہ عورت اسی گھڑی اچھی ہو گئی ۔
اور جب یسوع سردار کے گھر میں آیا اور بانسلی بجانے والوں کو اور بھیڑ کو غل مچاتے دیکھا ۔
تو کہا ہٹ جاو کیونکہ لڑکی مری نہیں بلکہ سوتی ہے ۔ وہ اس پر ہنسنے لگے ۔
مگر جب بھیڑ نکال دی گئی تو اس نے اندر جا کر اس کا ہاتھ پکڑا اور لڑکی اٹھی ۔
اور اس بات کی شہرت اس تمام علاقہ میں پھیل گئی ۔
جب یسوع وہاں سے آگے بڑھا تو دو اندھے اس کے پیچھے یہ پکارتے ہوئے چلے کہ اے ابن داود ہم پر رحم کر ۔
جب وہ گھر میں پہنچا تو وہ اندھے اس کے پاس آئے اور یسوع نے ان سے کہا کیا تم کو اعتقاد ہے کہ میں یہ کرسکتا ہوں ؟ انہوں نے اس سے کہا ہاں خداوند ۔
تب اس نے ان کی آنکھیں چھوکر کہا تمہارے اعتقاد کے موافق تمہارے لئے ہو ۔
اور ان کی آنکھیں کھل گئیں اور یسوع نے ان کو تاکید کرکے کہا خبردار کوئی اس بات کو نہ جانے ۔
مگر انہوں نے نکلکر اس تمام علاقہ میں اس کی شہرت پھیلادی ۔
جب وہ باہر جا رہے تھے تو دیکھو لوگ ایک گونگے کو جس میں بدروح تھی اس کے پاس لائے ۔
اور جب وہ بدروح نکال دی گئی تو گونگا بولنے لگا اور لوگوں نے تعجب کرکے کہا کہ اسرائیل میں ایسا کبھی نہیں دیکھا گیا ۔
مگر فریسیوں نے کہا کہ یہ تو بدروحوں کے سردار کی مدد سے بدروحوں کو نکالتا ہے ۔
اور یسوع سب شہروں اور گاوں میں پھرتا رہا اور ان کے عبادتخانوں میں تعلیم دیتا اور بادشاہی کی خوشخبری کی منادی کرتا اور ہر طرح کی بیماری اور ہر طرح کی کمزوری دور کرتا رہا ۔
اور جب اس نے بھیڑ کو دیکھا تو اس کو لوگوں پر ترس آیا کیونکہ وہ ان بھیڑوں کی مانند جنکا چرواہا نہ ہو خستہ حال اور پراگندہ تھے ۔
تب اس نے اپنے شاگردوں سے کہا کہ فصل تو بہت ہے لیکن مزدور تھوڑے ہیں ۔
پس فصل کی مالک کی منت کرو کہ وہ اپنی فصل کاٹنے کے لئے مزدور بھیجدے ۔
پھر اس نے اپنے بارہ شاگردوں کو پاس بلاکر ان کو ناپاک روحوں پر اختیار بخشا کہ ان کو نکالیں اور ہر طرح کی بیماری اور ہر طرح کی کمزوری کو دور کریں ۔
اور بارہ رسولوں کے نام یہ ہیں ۔ پہلا شمعون جو پطرس کہلاتا ہے اور اس کا بھائی اندریاس ۔ زبدی کا بیٹا یعقوب اور اس کا بھائی یوحنا ۔
فلپس اور برتلمائی ۔ توما اور متی محصول لینے والا ۔
حلفئی کا بیٹا یعقوب اور تد ئی ۔ شمعون قنانی اور یہوداہ اسکریوتی جس نے اسے پکڑوا بھی دیا ۔
ان بارہ کو یسوع نے بھیجا اور ان کو حکم دے کر کہا ۔ غیرقوموں کی طرف نہ جانا اور سامریوں کے کسی شہر میں داخل نہ ہونا ۔
بلکہ اسرائیل کے گھرانے کی کھوئی ہوئی بھیڑوں کے پاس جانا ۔
اور چلتے چلتے یہ منادی کرنا کہ آسمان کی بادشاہی نزدیک آگئی ہے ۔
بیماروں کو اچھا کرنا ۔ مردوں کو جلانا ۔ کوڑھیوں کو پاک صاف کرنا ۔ بدروحوں کو نکالنا ۔ تم نے مفت پایا مفت دینا ۔
نہ سونا اپنی کمر بند میں رکھنا نہ چاندی نہ پیسے ۔
راستہ کے لئے نہ جھولی لینا نہ دو دو کرتے نہ جوتیاں نہ لاٹھی کیونکہ مزدور اپنی خوراک کا حقدار ہے ۔
اور جس شہر یا گاوں میں داخل ہو دریافت کرنا کہ اس میں کون لائق ہے اور جب تک وہاں سے روانہ نہ ہو اسی کے ہاں رہنا ۔
اور گھر میں داخل ہوتے وقت اسے دعای خیر دینا ۔
اور اگر وہ گھر لائق ہو تو تمہارا سلام اسے پہنچے اور اگر لائق نہ ہو تو تمہارا سلام تم پر پھر آئے ۔
اور اگر کوئی تم کو قبول نہ کرے اور تمہاری باتیں نہ سنے تو اس گھر یا اس شہر سے باہر نکلتے وقت اپنے پاوں کی گرد جھاڑ دینا ۔
میں تم سے سچ کہتا ہوں کہ عدالت کے دن اس شہر کی نسبت سدوم اور عموراہ کے علاقہ کا حال زیادہ برداشت کے لائق ہوگا ۔
دیکھو میں تم کو بھیجتا ہوں گویا بھیڑوں کو بھیڑیوں کے بیچ میں ۔ پس سانپوں کی مانند ہوشیار اور کبوتروں کی مانند بے آزار بنو ۔
مگر آدمیوں سے خبردار رہو کیونکہ وہ تم کو عدالتوں کے حوالہ کریں گے اور اپنے عبادتخانوں میں تم کو کوڑے ماریں گے ۔
اور تم میرے سبب سے حاکموں اور بادشاہوں کے سامنے حاضر کئے جاو گے تاکہ ان کے اور غیرقوموں کے لئے گواہی ہو ۔
لیکن جب وہ تم کو پکڑوائیں تو فکر نہ کرنا کہ ہم کس طرح کہیں اور کیا کہیں کیونکہ جو کچھ کہنا ہوگا اسی گھڑی تم کو بتایا جائے گا ۔
کیونکہ بولنے والے تم نہیں بلکہ تمہارے باپ کا روح ہے جو تم میں بولتا ہے ۔
بھائی کو بھائی قتل کے لئے حوالہ کرے گا اور بیٹے کو باپ ۔ اور بیٹے اپنے ماں باپ کے برخلاف کھڑے ہوکر ان کو مروا ڈآلیں گے ۔
اور میرے نام کے باعث سے سب لوگ تم سے عداوت رکھیں گے مگر جو آخر تک برداشت کرے گا وہی نجات پائے گا ۔
لیکن جب تم کو ایک شہر میں ستائیں تو دوسرے کو بھاگ جاو کیونکہ میں تم سے سچ کہتا ہوں کہ تم اسرائیل کے سب شہروں میں نہ پھر چکو گے کہ ابن آدم آجائے گا ۔
شاگرد اپنے استاد سے بڑا نہیں ہوتا اور نہ نوکر اپنے مالک سے ۔
شاگرد کے لئے یہ کافی ہے کہ اپنے استاد کی مانند ہو اور نوکر کے لئے یہ کہ اپنے مالک کی مانند ۔ جب انہوں نے گھر کے مالک کو بعلزبول کہا تو اس کے گھرانے کے لوگوں کو کیوں نہ کہیں گے ؟
پس ان سے نہ ڈرو کیونکہ کوئی چیز ڈھکی نہیں جو کھولی نہ جائے گی اور نہ کوئی چیز چھپی ہے جو جانی نہ جائے گی ۔
جو کچھ میں تم سے اندھیرے میں کہتا ہوں اجالے میں کہو اور جو کچھ تم کان سے سنتے ہو کوٹھوں پر اس کی منادی کرو ۔
جو بدن کو قتل کرتے ہیں اور روح کو قتل نہیں کرسکتے ان سے نہ ڈرو بلکہ اسی سے ڈرو جو روح اور بدن دونوں کو جہنم میں ہلاک کرسکتا ہے ۔
کیا پیسے کی دو چڑیاں نہیں بکتیں ؟ اور ان میں سے ایک بھی تمہارے باپ کی مرضی بغیر زمین پر نہیں گرسکتی ۔
بلکہ تمہارے سر کے بال بھی سب گنے ہوئے ہیں ۔
پس ڈرو نہیں ۔ تمہاری قدر تو بہت سی چڑیوں سے زیادہ ہے ۔
پس جو کوئی آدمیوں کے سامنے میرا اقرار کرے گا میں بھی اپنے باپ کے سامنے جو آسمان پر ہے اس کا اقرار کرونگا ۔
مگر جو کوئی آدمیوں کے سامنے میرا انکار کرے گا میں بھی اپنے باپ کے سامنے جو آسمان پر ہے اس کا انکار کرونگا ۔
یہ نہ سمجھو کہ میں زمین پر صلح کرانے آیا ہوں ۔ صلح کرانے نہیں بلکہ تلوار چلوانے آیا ہوں ۔
کیونکہ میں اس لئے آیا ہوں کہ آدمی کو اس کے باپ سے اور بیٹی کو اس کی ماں سے اور بہو کو اس کی ساس سے جدا کردوں ۔
اور آدمی کے دشمن اس کے گھر ہی کے لوگ ہونگے ۔
جو کوئی باپ یا ماں کو مجھ سے زیادہ عزیز رکھتا ہے وہ میرے لائق نہیں اور جو کوئی بیٹے یا بیٹی کو مجھ سے زیادہ عزیز رکھتا ہے وہ میرے لائق نہیں ۔
اور جو کوئی اپنی صلیب نہ اٹھائے اور میرے پیچھے نہ چلے وہ میرے لائق نہیں ۔
جو کوئی اپنے جان بچاتا ہے اسے کھوئے گا اور جو کوئی میری خاطر اپنی جان کھوتا ہے اسے بچائے گا ۔
جو تم کو قبول کرتا ہے وہ مجھے قبول کرتا ہے اور جو مجھے قبول کرتا ہے وہ میرے بھیجنے والے کو قبول کرتا ہے ۔
جو نبی کے نام سے نبی کو قبول کرتا ہے وہ نبی کا اجر پائے گا اور جو راستباز کے نام سے راستباز کو قبول کرتا ہے وہ راستباز کو اجر پائے گا ۔
اور جو کوئی شاگرد کے نام سے ان چھوٹوں میں سے کسی کو صرف ایک پیالہ ٹھنڈا پانی ہی پلائے گا میں تم سے سچ کہتا ہوں وہ اپنا اجر ہرگز نہ کھوئے گا ۔
جب یسوع اپنے بارہ شاگردوں کو حکم دے چکا تو ایسا ہوا کہ وہاں سے چلا گیا تاکہ ان کے شہروں میں تعلیم دے اور منادی کرے ۔
اور یوحنا نے قیدخانہ میں مسیح کے کاموں کا حال سنکر اپنے شاگردوں کی معرفت اس سے پچھوا بھیجا ۔
کہ آنے والا تو ہی ہے یا ہم دوسرے کی راہ دیکھیں ؟
یسوع نے جواب میں ان سے کہا کہ جو کچھ تم سنتے اور دیکھتے ہو جا کر یوحنا سے بیان کردو ۔
کہ اندھے دیکھتے اور لنگڑے چلتے پھرتے ہیں ۔ کوڑی پاک صاف کئے جاتے اور بہرے سنتے ہیں اور مردے زندہ کئے جاتے ہیں اور غریبوں کو خوشخبری سنائی جاتی ہے ۔
اور مبارک ہے وہ جو میرے سبب سے ٹھوکر نہ کھائے ۔
جب وہ روانہ ہولئے تو یسوع نے یوحنا کے بابت لوگوں سے کہنا شروع کیا کہ تم بیابان میں کیا دیکھنے گئے تھے ؟ کیا ہوا سے ہلتے ہوئے سرکنڈے کو ؟
تو پھر کیا دیکھنے گئے تھے ؟ کیا مہین کپڑے پہنے ہوئے شخص کو ؟ دیکھو جو مہین کپڑے پہنتے ہیں وہ بادشاہوں کے گھروں میں ہوتے ہیں ۔
تو پھر کیوں گئے تھے ؟ کیا ایک نبی دیکھنے کو ؟ ہاں میں تم سے کہتا ہوں بلکہ نبی سے بڑے کو ۔
یہ وہی ہے جس کی بابت لکھا ہے کہ دیکھ میں اپنا پیغمبر تیرے آگے بھیجتا ہوں جو تیری راہ تیرے آگے تیار کرے گا ۔
میں تم سے سچ کہتا ہوں کہ جو عورتوں سے پیدا ہوئے ہیں ان میں یوحنا بپتسمہ دینے والے سے بڑا کوئی نہیں ہوا لیکن جو آسمان کی بادشاہی میں چھوٹا ہے وہ اس سے بڑا ہے ۔
اور یوحنا بپتسمہ دینے والے کے دنوں سے اب تک آسمان کی بادشاہی پر زور ہوتا رہا ہے اور زورآور اسے چھین لیتے ہیں ۔
کیونکہ سب نبیوں اور توریت نے یوحنا تک نبوت کی ۔
اور چاہو تو مانو ۔ ایلیاہ جو آنے والا تھا یہی ہے ۔
جس کے سننے کے کان ہوں وہ سن لے ۔
پس اس زمانہ کے لوگوں کو میں کس سے تشبیہ دوں ؟ وہ ان لڑکوں کی مانند ہیں جو بازاروں میں بیٹھے ہوئے اپنے ساتھیوں کو پکار کر کہتے ہیں ۔
ہم نے تمہارے لئے بانسلی بجائی اور تم نہ ناچے ۔ ہم نے ماتم کیا اور تم نے چھاتی نہ پیٹی ۔
کیونکہ یوحنا نہ کھاتا آیا نہ پیتا اور وہ کہتے ہیں کہ اس میں بدروح ہے ۔
ابن آدم کھاتا پیتا آیا اور وہ کہتے ہیں دیکھو کھاو اور شرابی آدمی ۔ محصول لینے والوں اور گنہگاروں کا یار ! مگر حکمت اپنے کاموں سے راست ثابت ہوئی ۔
وہ اس وقت ان شہروں کو ملامت کرنے لگا جن میں اس کے اکثر معجزے ظاہر ہوئے تھے کیونکہ انہوں نے توبہ نہ کی تھی کہ
اے خرازین تجھ پر افسوس ! اے بیت صیدا ! تجھ پر افسوس ! کیونکہ جو معجزے تم میں ظاہر ہوئے اگر صور اور صیدا میں ہوتے تو وہ ٹاٹ اوڑھ کر اور خاک میں بیٹھ کر کب کے توبہ کرلیتے ۔
مگر میں تم سے کہتا ہوں کہ عدالت کے دن صور اور صیدا کا حال تمہارے حال سے زیادہ برداشت کے لائق ہوگا ۔
اور اے کفر نحوم کیا تو آسمان تک بلند کیا جائے گا ۔ تو تو عالم ارواح میں اتریگا کیونکہ جو معجزے تجھ میں ظاہر ہوے اگر صدوم میں ہوتے تو آج تک قائم رہتا ۔
مگر میں تم سے کہتا ہوں کہ عدالت کے دن صدوم کے علاقہ کا حال تیرے حال سے زیادہ برداشت کے لائق ہوگا ۔
اس وقت یسوع نے کہا اے باپ آسمان اور زمین کے خداوند میں تیری حمد کرتا ہوں کہ تو نے یہ باتیں داناوں اور عقلمندوں سے چھپائیں اور بچوں پر ظاہر کیں ۔
ہاں اے باپ کیونکہ ایسا ہے تجھے پسند آیا ۔
میرے باپ کی طرف سے سب کچھ مجھے سونپا گیا اور کوئی بیٹے کو نہیں جانتا سوا باپ کے اور کوئی باپ کو نہیں جانتا سوا بیٹے کے اور اس کے جس پر بیٹا اسے ظاہر کرنا چاہے ۔
اے محنت اٹھانے والو اور بوجھ سے دبے ہوئے لوگو سب میرے پاس آو ۔ میں تم کو آرام دونگا ۔
میرا جوا اپنے اوپر اٹھا لو اور مجھ سے سیکھو ۔ کیونکہ میں حلیم ہوں اور دل کا فروتن ۔ تو تمہاری جانیں آرام پائیں گی ۔
کیونکہ میرا جوا ملائم ہے اور میرا بوجھ ہلکا ۔
اس وقت یسوع سبت کے دن کھیتوں میں ہوکر گیا اور اس کے شاگردوں کو بھوک لگی اور وہ بالیں توڑ توڑ کر کھانے لگے ۔
فریسیوں نے دیکھ کر اس سے کہا کہ دیکھ تیرے شاگرد وہ کام کرتے ہیں جو سبت کے دن کرنا روا نہیں ۔
اس نے ان سے کہا کیا تم نے یہ نہیں پڑھا کہ جب داود اور اس کے ساتھی بھوکے تھے تو اس نے کیا کیا ؟
وہ کیونکر خدا کے گھر گیا اور نذر کی روٹیاں کھائیں جنکو کھانا نہ اس کو روا تھا نہ اس کے ساتھیوں کو مگر صرف کاہنوں کو ؟
یا تم نے توریت میں نہیں پڑھا کہ کاہن سبت کے دن ہیکل میں سبت کی بے حرمتی کرتے ہیں اور بے قصور رہتے ہیں ؟
میں تم سے کہتا ہوں کہ یہاں وہ ہے جو ہیکل سے بھی بڑا ہے ۔
لیکن اگر تم اس کے معنی جانتے کہ میں قربانی نہیں بلکہ رحم پسند کرتا ہوں تو بے قصوروں کو قصوروار نہ ٹھہراتے ۔
کیونہ ابن آدم سبت کا مالک ہے ۔
اور وہ وہاں سے چلکر ان کے عبادت خانہ میں گیا ۔
اور دیکھو وہاں ایک آدمی تھا جس کا ہاتھ سوکھا ہوا تھا ۔ انہوں نے اس پر الزام لگانے کے ارادہ سے یہ پوچھا کہ کیا سبت کے دن شفا دینا روا ہے ؟
اس نے ان سے کہا تم میں ایسا کون ہے جسکی ایک ہی بھیڑ ہو اور وہ سبت کے دن گڑھے میں گر جائے تو وہ اسے پکڑ کر نہ نکالے ؟
پس آدمی کی قدر تو بھیڑ سے بہت ہی زیادہ ہے اس لئے سبت کے دن نیکی کرنا روا ہے ۔
تب اس نے اس آدمی سے کہا کہ اپنا ہاتھ بڑھا ۔ اس نے بڑھایا اور وہ دوسرے ہاتھ کی مانند درست ہوگیا ۔
اس پر فریسیوں نے باہر جاکر اس کے برخلاف مشورہ کیا کہ اسے کس طرح ہلاک کریں ۔
یسوع یہ معلوم کر کہ وہاں سے روانہ ہوا اور بہت سے لوگ اس کے پیچھے ہولئے اور اس نے سب کو اچھا کردیا ۔
اور ان کو تاکید کی کہ مجھے ظاہر نہ کرنا ۔
تاکہ جو یسعیاہ نبی کی معرفت کہا گیا تھا وہ پورا ہو کہ
دیکھو یہ میرا خادم ہے جسے میں نے چنا ۔ میرا پیارا جس سے میرا دل خوش ہے ۔ میں اپنا روح اس پر ڈالونگا اور یہ غیرقوموں کو انصاف کی خبر دے گا ۔
یہ نہ جھگڑا کرے گا نہ شور اور نہ بازاروں میں کوئی اس کی آواز سنیگا ۔
یہ کچلے ہوئے سرکنڈے کو نہ توڑیگا اور دھواں اٹھتے ہوئے سن کو نہ بجھائے گا جب تک کہ انصاف کی فتح نہ کرائے ۔
اور اس کے نام سے غیرقومیں امید رکھیں گی ۔
اس وقت لوگ اس کے پاس ایک اندھے گونگے کو لائے جس میں بدروح تھی ۔ اس نے اسے اچھا کر دیا ۔ چنانچہ وہ گونگا بولنے اور دیکھنے لگا ۔
اور ساری بھیڑ حیران ہوکر کہنے لگی کیا یہ ابن داود ہے ؟
فریسیوں نے سن کر کہا یہ بدروحوں کے سرداربعلزبول کی مدد کے بغیر بدروحوں کو نہیں نکالتا ۔
اس نے ان کے خیالوں کو جان کر ان سے کہا جس بادشاہی میں پھوٹ پڑتی ہے وہ ویران ہو جاتی ہے اور جس شہر یا گھر میں پھوٹ پڑیگی وہ قائم نہ رہے گا ۔
اور اگر شیطان ہی نے شیطان کو نکالا تو وہ آپ اپنا مخالف ہو گیا ۔ پھر اس کی بادشاہی کیونکر قائم رہے گی ؟
اور اگر میں بعلزبول کی مدد سے بدروحوں کو نکالتا ہوں تو تمہارے بیٹے کس کی مدد سے نکالتے ہیں ؟ پس وہی تمہارے منصف ہونگے ۔
لیکن اگر میں خدا کی روح کی مدد سے بدروحوں کو نکالتا ہوں تو خدا کی بادشاہی تمہارے پاس آپہنچی ۔
یا کیونکہ کوئی آدمی کسی زورآور کے گھر میں گھس کر اس کا اسباب لوٹ سکتا ہے جب تک کے پہلے اس زورآور کو نہ باندھ لے ؟ پھر وہ اس کا گھر لوٹ لے گا ۔
جو میرے ساتھ نہیں وہ میرے خلاف ہے اور جو میرے ساتھ جمع نہیں کرتا وہ بکھیرتا ہے ۔
اس لئے میں تم سے کہتا ہوں کہ آدمیوں کا ہر گناہ اور کفر تو معاف کیا جائے گا مگر جو کفر روح کے حق میں ہو وہ معاف نہ کیا جائے گا ۔
اور جو کوئی ابن آدم کے برخلاف کوئی بات کہے گا وہ تو اسے معاف کی جائے گی مگر جو کوئی روح القدس کے برخلاف کوئی بات کہے گا وہ اسے معاف نہ کی جائے گی نہ اس عالم میں نہ آنے والے میں ۔
یا تو درخت کو بھی اچھا کہو اور اس کے پھل کو بھی اچھا یا درخت کو بھی برا کہو اور اس کے پھل کو بھی برا کیونکہ درخت پھل ہی سے پہچانا جاتا ہے ۔
اے سانپ کے بچو تم برے ہوکر کیونکر اچھی باتیں کہہ سکتے ہو ؟ کیونکہ جو دل میں بھرا ہے وہی منہ پر آتا ہے ۔
اچھا آدمی اچھے خزانہ سے اچھی چیزیں نکالتا ہے اور برا آدمی برے خزانہ سے بری چیزیں نکالتا ہے ۔
اور میں تم سے کہتا ہوں کہ جو نکمی بات لوگ کہیں گے عدالت کے دن اس کا حساب دیں گے ۔
کیونکہ تو اپنی باتوں کے سبب سے راستباز ٹھہرایا جائے گا اور اپنی باتوں کے سبب سے قصوروار ٹھہرایا جائے گا ۔
اس پر بعض فقیہوں اور فریسیوں نے جواب میں اس سے کہا اے استاد ہم تجھ سے ایک نشان دیکھنا چاہتے ہیں ۔
اس نے جواب دے کر ان سے کہا اس زمانہ کے برے اور زناکار لوگ نشان طلب کرتے ہیں مگر یوناہ نبی کے نشان کے سوا کوئی اور نشان ان کو نہ دیا جائے گا ۔
کیونکہ جیسے یوناہ تین رات دن مچھلی کے پیٹ میں رہا ویسے ہی ابن آدم تین رات دن زمین کے اندر رہے گا ۔
نینوہ کے لوگ عدالت کے دن اس زمانہ کے لوگوں کے ساتھ کھڑے ہوکر ان کو مجرم ٹھہرائیں گے کیونکہ انہوں نے یوناہ کی منادی پر توبہ کرلی اور دیکھ یہاں وہ ہے جو یوناہ سے بھی بڑا ہے ۔
دکھن کی ملکہ عدالت کے دن اس زمانہ کے لوگوں کے ساتھ اٹھکر ان کو مجرم ٹھہرائے گی ۔ کیونکہ وہ دنیا کے کنارے سے سلیمان کی حکمت سننے کو آئی اور دیکھو یہاں وہ ہے جو سلیمان سے بھی بڑا ہے ۔
جب ناپاک روح آدمی میں سے نکلتی ہے تو سوکھے مقاموں میں آرام ڈھونڈتی پھرتی ہے اور نہیں پاتی ۔
تب کہتی ہے میں اپنے اس گھر میں پھر جاونگی جس سے نکلی تھی اور آکر اسے خالی اور جھڑا ہوا اور آراستہ پاتی ہے ۔
پھر جاکر اور سات روحیں اپنے سے بری ہمراہ لے آتی ہے اور وہ داخل ہوکر وہاں بستی ہیں اور اس آدمی کا پچھلا حال پہلے سے بھی بدتر ہو جاتا ہے ۔ اس زمانہ کے برے لوگوں کا حال بھی ایسا ہی ہوگا ۔
جب وہ بھیڑ سے یہ کہہ رہا تھا اس کی ماں اور بھائی باہر کھڑے تھے اور اس سے بات کرنا چاہتے تھے ۔
کسی نے اس سے کہا دیکھ تیری ماں اور تیرے بھائی باہر کھڑے ہیں اور تجھ سے بات کرنا چاہتے ہیں ۔
اس نے خبر دینے والے کو جواب میں کہا کون ہے میری ماں اور کون ہیں میرے بھائی ؟
اور اپنے شاگردوں کی طرف ہاتھ بڑھا کر کہا دیکھو میری ماں اور میرے بھائی یہ ہیں ۔
کیونکہ جو کوئی میرے آسمانی باپ کی مرضی پر چلے وہی میرا بھائی اور میری بہن اور ماں ہے ۔
اسی روز یسوع گھر سے نکلکر جھیل کے کنارے جا بیٹھا ۔
اور اس کے پاس ایسی بڑی بھیڑ جمع ہوگئی کہ وہ کشتی پر چڑھ بیٹھا اور ساری بھیڑ کنارے پر کھڑی رہی ۔
اور اس نے ان سے بہت سی باتیں تمثیلوں میں کہیں کہ دیکھو ایک بونے والا بیج بونے نکلا ۔
اور بوتے وقت کچھ دانے راہ کے کنارے گرے اور پرندوں نے آکر انہیں چگ لیا ۔
اور کچھ پتھریلی زمین پر گرے جہاں ان کو بہت مٹی نہ ملی اور گہری مٹی نہ ملنے کے سبب سے جلد اگ آئے ۔
اور جب سورج نکلا تو جل گئے اور جڑ نہ ہونے کے سبب سے سوکھ گئے ۔
اور کچھ جھاڑیوں میں گرے اور جھاڑیوں نے بڑھ کر ان کو دبا لیا ۔
اور کچھ اچھی زمین میں گرے اور پھل لائے ۔ کچھ سو گنا کچھ ساٹھ گنا کچھ تیس گنا ۔
جس کے کان ہوں وہ سن لے ۔
شاگردوں نے پاس آکر اس سے کہا کہ تو ان سے تمثیلوں میں کیوں باتیں کرتا ہے ؟
اس نے جواب میں ان سے کہا اس لئے کہ تم کو آسمان کی بادشاہی کے بھیدوں کی سمجھ دی گئی ہے مگر ان کو نہیں دی گئی ۔
کیونکہ جس کے پاس ہے اسے دیا جائے گا اور اس کے پاس زیادہ ہوجائے گا اور جس کے پاس نہیں ہے اس سے وہ بھی لے لیا جائے گا جو اس کے پاس ہے ۔
میں ان سے تمثیلوں میں اس لئے باتیں کرتا ہوں کہ وہ دیکھتے ہوئے نہیں دیکھتے اور سنتے ہوئے نہیں سنتے اور نہیں سمجھتے ۔
اور ان کے حق میں یسعیاہ کی یہ پیشن گوئی پوری ہوتی ہے کہ تم کانوں سے سنو گے پر ہرگز نہ سمجھو گے اور آنکھوں سے دیکھو گے پر ہرگز معلوم نہ کرو گے ۔
کیونکہ اس امت کے دل پر چربی چھاگئی ہے اور وہ کانوں سے انچا سنتے ہیں اور انہوں نے اپنی آنکھیں بند کرلیں ہیں تا ایسا نہ ہو کہ آنکھوں سے معلوم کریں اور کانوں سے سنیں اور دل سے سمجھیں اور رجوع لائیں اور میں ان کو شفا بخشوں ۔
لیکن مبارک ہیں تمہاری آنکھیں اس لئے کو وہ دیکھتی ہیں اور تمہارے کان اس لئے کو وہ سنتے ہیں ۔
کیونکہ میں تم سے سچ کہتا ہوں کہ بہت سے نبیوں اور راستبازوں کو آرزو تھی کہ جو کچھ تم دیکھتے ہو دیکھیں مگر نہ دیکھا اور جو باتیں تم سنتے ہو سنیں مگر نہ سنیں ۔
پس بونے والے کی تمثیل سنو ۔
جب کوئی بادشاہی کا کلام سنتا ہے اور سمجھتا نہیں تو جو اس کے دل میں بویا گیا تھا اسے وہ شریر آکر چھین لے جاتا ہے ۔ یہ وہ ہے جو راہ کے کنارے بویا گیا تھا ۔
اور جو بتھریلی زمین میں بویا گیا یہ وہ ہے جو کلام کو سنتا ہے اور اسے فی الفور خوشی سے قبول کر لیتا ہے ۔
لیکن اپنے اندر جڑ نہیں رکھتا بلکہ چند روزہ ہے اور جب کلام کے سبب سے مصیبت یا ظلم برپا ہوتا ہے تو فی الفور ٹھوکر کھاتا ہے ۔
اور جو جھاڑیوں میں بویا گیا یہ وہ ہے جو کلام کو سنتا ہے اور دنیا کی فکر اور دولت کا فریب اس کلام کو دبا دیتا ہے اور وہ بے پھل رہ جاتا ہے ۔
اور جو اچھی زمین میں بویا گیا یہ وہ ہے جو کلام کو سنتا اور سمجھتا ہے اور پھل بھی لاتا ہے ۔ کوئی سو گنا پھلتا ہے کوئی ساٹھ گنا کوئی تیس گنا ۔
اس نے ایک اور تمثیل ان کے سامنے پیش کرکے کہا کہ آسمان کی بادشاہی اس آدمی کی مانند ہے جس نے اپنے کھیت میں اچھا بیج بویا ۔
مگر لوگوں کے سوتے میں اس کا دشمن آیا اور گیہوں میں کڑوے دانے بھی بوگیا ۔
پس جب پتیا نکلیں اور بالیں آئیں تو وہ کڑوے دانے بھی دکھائی دئے ۔
نوکروں نے آکر گھر کے مالک سے کہا اے خداوند کیا تونے اپنے کھیت میں اچھا بیج نہ بویا تھا ؟ اس میں کڑوے دانے کہا سے آگئے ؟
اس نے ان سے کہا یہ کسی دشمن کا کام ہے ۔ نوکروں نے اس سے کہا تو کیا تو چاہتا ہے کہ ہم جاکر ان کو جمع کریں ؟
اس نے کہا نہیں ایسا نہ ہوکہ کڑوے دانے جمع کرنے میں تم ان کے ساتھ گیہوں بھی اکھاڑ لو ۔
کٹائی تک دونوں کو اکٹھا بڑھنے دو اور کٹائی کے وقت میں کاٹنے والوں سے کہہ دونگا کہ پہلے کڑوے دانے جمع کرلو اور جلانے کے لئے ان کے گٹھے باندھ لو اور گیہوں میرے کھتے میں جمع کردو ۔
اس نے ایک اور تمثیل ان کے سامنے پیش کرکے کہا کہ آسمان کی بادشاہی اس رائی کے دانے کی مانند ہے جسے کسی آدمی نے لے کر اپنے کھیت میں بو دیا ۔
وہ سب بیجوں سے چھوٹا تو ہے مگر جب بڑھتا ہے تو سب ترکاریوں سے بڑا اور ایسا درخت ہوجاتا ہے کہ ہوا کے پرندے آکر اس کی ڈالیوں پر بسیرا کرتے ہیں ۔
اس نے ایک اور تمثیل ان کو سنائی کہ آسمان کی بادشاہی اس خمیر کی مانند ہے جسے کسی عورت نے لے کر تین پیمانہ آٹے میں ملا دیا اور وہ ہوتے ہوتے سب خمیر ہوگیا ۔
یہ سب باتیں یسوع نے بھیڑ سے تمثیلوں میں کہیں اور بغیر تمثیل کے وہ ان سے کچھ نہ کہتا تھا ۔
تاکہ جو نبی کی معرفت کہا گیا تھا وہ پورا ہو کہ میں تمثیلوں میں اپنا منہ کھولونگا ۔ میں ان باتوں کو ظاہر کرونگا جو بنای عالم سے پوشیدہ رہی ہیں ۔
اس وقت وہ بھیڑ کو چھوڑ کر گھر میں گیا اور اس کے شاگردوں نے اس کے پاس آکر کہا کہ کھیت کے کڑوے دانوں کی تمثیل ہمیں سمجھا دے ۔
اس نے جواب میں کہا کہ اچھے بیج کا بونے والا ابن آدم ہے ۔
اور کھیت دنیا ہے اور اچھا بیج بادشاہی کے فرزند اور کڑوے دانے اس شریر کے فرزند ہیں ۔
جس دشمن نے ان کو بویا وہ ابلیس ہے اور کٹائی دنیا کا آخر ہے اور کاٹنے والے فرشتے ہیں ۔
پس جیسے کڑوے دانے جمع کئے جاتے اور آگ میں جلائے جاتے ہیں ویسے ہی دنیا کے آخر میں ہوگا ۔
ابن آدم اپنے فرشتوں کو بھیجیگا اور وہ سب ٹھوکر کھلانے والی چیزوں اور بدکاروں کو اس کی بادشاہی میں سے جمع کریں گے ۔
اور ان کو آگ کی بھٹی میں ڈال دیں گے ۔ وہاں رونا اور دانت پسنا ہوگا ۔
اس وقت راستباز اپنے باپ کی بادشاہی میں آفتاب کی مانند چمکیں گے ۔ جس کے کان ہوں وہ سن لے ۔
آسمان کی بادشاہی کھیت میں چھپے خزانہ کی مانند ہے جسے کسی آدمی نے پاکر چھپا دیا اور خوشی کے مارے جاکر جو کچھ اس کا تھا بیچ ڈالا اور اس کھیت کو مول لے لیا ۔
پھر آسمان کی بادشاہی اس سوداگر کی مانند ہے جو عمدہ موتیوں کی تلاش میں تھا ۔
جب اسے ایک بیش قیمت موتی ملا تو اس نے جاکر جو کچھ اس کا تھا سب بیچ ڈالا اور اسے مول لے لیا ۔
پھر آسمان کی بادشاہی اس بڑے جال کی مانند ہے جو دریا میں ڈالا گیا اور اس نے ہر قسم کی مچھلیاں سمیٹ لیں ۔
اور جب بھر گیا تو اسے کنارے پر کھینچ لائے اور بیٹھکر اچھی اچھی تو برتنوں میں جمع کر لیں اور جو خراب تھیں پھینک دیں ۔
دنیا کے آخر میں ایسا ہی ہوگا ۔ فرشتے نکلیں گے اور شریروں کو راستبازوں سے جدا کریں گے اور ان کو آگ کی بھٹی میں ڈال دیں گے ۔
وہاں رونا اور دانت پسنا ہوگا ۔
کیا تم یہ سب باتیں سمجھ گئے ؟ انہوں نے اس سے کہا ہاں ۔
اس لئے ہر فقیہ جو آسمان کی بادشاہی کا شاگرد بنا ہے اس گھر کے مالک کی مانند ہے جو اپنے خزانہ میں سے نئی اور پرانی چیزیں نکلتا ہے ۔
جب یسوع یہ تمثیلیں ختم کرچکا تو ایسا ہوا کہ وہاں سے روانہ ہوگیا ۔
اور اپنے وطن میں آکر ان کے عبادت خانہ میں ان کو ایسی تعلیم دینے لگا کہ وہ حیران ہوکر کہنے لگے اس میں یہ حکمت اور معجزے کہاں سے آئے ؟
کیا یہ بڑھئی کا بیٹا نہیں ؟ اور اس کی ماں کا نام مریم اور اس کے بھائی یعقوب اور یوسف اور شمعون اور یہوداہ نہیں ؟
اور اس کی سب بہنیں ہمارے ہاں نہیں ؟ پھر یہ سب کچھ اس میں کہاں سے آیا ؟
اور انہوں نے اس کے سبب سے ٹھوکر کھائی ۔ مگر یسوع نے ان سے کہا کہ نبی اپنے وطن اور اپنے گھر کے سوا اور کہیں بے عزت نہیں ہوتا ۔
اور اس نے ان کی بے اعتقادی کے سبب سے وہاں بہت سے معجزے نہ دکھائے ۔
اس وقت چوتھائی ملک کے حاکم ہیرودیس نے یسوع کی شہرت سنی ۔
اور اپنے خادموں سے کہا کہ یہ یوحنا بپتسمہ دینے والا ہے ۔ وہ مردوں میں سے جی اٹھا ہے اس لئے اس سے یہ معجزے ظاہر ہوتے ہیں ۔
کیونکہ ہیرودیس نے اپنے بھائی فلپس کی بیوی ہیرودیاس کے سبب سے یوحنا کو پکڑکر باندھا اور قیدخانہ میں ڈال دیا تھا ۔
کیونکہ یوحنا نے اس سے کہا تھا کہ اس کا رکھنا تجھے روا نہیں ۔
اور وہ ہر چند اسے قتل کرنا چاہتا تھا مگر عام لوگوں سے ڈرتا تھا کیونکہ وہ اسے نبی جانتے تھے ۔
لیکن جب ہیرودیس کی سالگرہ ہوئی تو ہیرودیاس کی بیٹی نے محفل میں ناچ کر ہیرودیس کو خوش کیا ۔
اس پر اس نے قسم کھا کر اس سے وعدہ کیا کہ جو کچھ تو منگیگی تجھے دونگا ۔
اس نے اپنی ماں کے سکھانے سے کہا مجھے یوحنا بپتسمہ دینے والے کا سر تھال میں یہیں منگوادے ۔
بادشاہ غمگین ہوا مگر اپنی قسموں اور مہمانوں کے سبب سے اس نے حکم دیا کہ دیدیا جائے ۔
اور آدمی بھیج کر قیدخانہ میں یوحنا کا سر کٹوا دیا ۔
اور اس کا سر تھال میں لایا گیا اور لڑکی کو دیا گیا اور وہ اسے اپنی ماں کے پاس لے گئی ۔
اور اس کے شاگردوں نے آکر لاش اٹھا لی اور اسے دفن کردیا اور جاکر یسوع کو خبر دی ۔
جب یسوع نے یہ سنا تو وہاں سے کشتی پر الگ کسی ویراں جگہ کو روانہ ہوا اور لوگ یہ سنکر شہر شہر سے پیدل اس کے پیچھے گئے ۔
اس نے اتر کر بڑی بھیڑ دیکھی اور اسے ان پر ترس آیا اور اس نے ان کے بیماروں کو اچھا کردیا ۔
اور جب شام ہوئی تو شاگرد اس کے پاس آکر کہنے لگے کہ جگہ ویران ہے اور وقت گزر گیا ہے ۔ لوگوں کو رخصت کردے تاکہ گاوں میں جاکر اپنے لئے کھانا مول لیں ۔
یسوع نے ان سے کہا ان کا جانا ضرور نہیں ۔ تم ہی ان کو کھانے کو دو ۔
انہوں نے اس سے کہا کہ یہاں ہمارے پاس پانچ روٹیوں اور دو مچھلیوں کے سوا اور کچھ نہیں ۔
اس نے کہا وہ یہاں میرے پاس لے آو ۔
اور اس نے لوگوں کو گھاس پر بیٹھنے کا حکم دیا ۔ پھر اس نے وہ پانچ روٹیاں اور دو مچھلیاں لیں اور آسمان کی طرف دیکھ کر برکت دی اور روٹیاں توڑ کر شاگردوں کو دیں اور شاگردوں نے لوگوں کو ۔
اور سب کھاکر سیر ہوگئے اور انہوں نے بچے ہوئے ٹکڑوں سے بھری ہوئی بارہ ٹوکریاں اٹھائیں ۔
اور کھانے والے عورتوں اور بچوں کے سوا پانچ ہزار مرد کے قریب تھے ۔
اور اس نے فورا شاگردوں کو مجبور کیا کہ کشتی میں سوار ہوکر اس سے پہلے پار چلے جائیں جب تک وہ لوگوں کو رخصت کرے ۔
اور لوگوں کو رخصت کرکے تنہا دعا کرنے کے لئے پہاڑ پر چڑھ گیا اور جب شام ہوئی تو وہاں اکیلا تھا ۔
مگر کشتی اس وقت جھیل کے بیچ میں تھی اور لہروں سے ڈگمگا رہی تھی کیونکہ ہوا مخالف تھی ۔
اور وہ رات کے چوتھے پہر جھیل پر چلتا ہوا ان کے پاس آیا ۔
شاگرد اسے جھیل پر چلتے ہوئے دیکھ کر گھبرا گئے اور کہنے لگے کہ بھوت ہے اور ڈر کر چلا اٹھے ۔
یسوع نے فورا ان سے کہا خاطر جمع رکھو ۔ میں ہوں ۔ ڈرو مت ۔
پطرس نے اس سے جواب میں کہا اے خداوند اگر تو ہے تو مجھے حکم دے کہ پانی پر چلکر تیرے پاس آوں ۔
اس نے کہا آ ۔ پطرس کشتی سے اتر کر یسوع کے پاس جانے کے لئے پانی پر چلنے لگا ۔
مگر جب ہوا دیکھی تو ڈر گیا اور جب ڈوبنے لگا تو چلا کر کہا اے خداوند مجھے بچا !
یسوع نے فورا ہاتھ بڑھا کر اسے پکڑ لیا اور اس سے کہا اے کم اعتقاد تو نے کیوں شک کیا ؟
اور جب وہ کشتی پر چڑھ آئے تو ہوا تھم گئی ۔
اور جو کشتی پر تھے انہوں نے اسے سجدہ کر کے کہا یقینا تو خدا کا بیٹا ہے ۔
وہ پار جاکرگنیسرت کے علاقہ میں پہنچے ۔
اور وہاں کے لوگوں نے اسے پہچان کر اس سارے گرد نواح میں خبر بھیجی اور سب بیماروں کو اس کے پاس لائے ۔
اور وہ اس کی منت کرنے لگے کہ اس کی پوشاک کا کنارہ ہی چھولیں اور جتنوں نے چھوا وہ اچھے ہوگئے ۔
اس وقت فریسیوں اور فقیہوں نے یروشلیم سے یسوع کے پاس آکر کہا کہ
تیرے شاگرد بزرگوں کی روایت کو کیوں ٹال دیتے ہیں کہ کھانا کھاتے وقت ہاتھ نہیں دھوتے ؟
اس نے جواب میں ان سے کہا کہ تم اپنی روایت سے خدا کا حکم کیوں ٹال دیتے ہو ؟
کیونکہ خدا نے فرمایا ہے کہ تو اپنے باپ کی اور اپنی ماں کی عزت کرنا اور جو باپ یا ماں کو برا کہے وہ ضرور جان سے مارا جائے ۔
مگر تم کہتے ہو کہ جو کوئی باپ یا ماں سے کہے کہ جس چیز کا تجھے مجھ سے فائدہ پہنچ سکتا تھا وہ خدا کی نذر ہوچکی ۔
تو وہ اپنے باپ کی عزت نہ کرے ۔ پس تم نے اپنی روایت سے خدا کا کلام باطل کر دیا ۔
اے ریاکارو یسعیاہ نے تمہارے حق میں کیا خوب نبوت کی کہ
یہ امت زبان سے تو میری عزت کرتی ہے مگر ان کا دل مجھ سے دور ہے ۔
اور یہ بے فائدہ میری پرستش کرتے ہیں کیونکہ انسانی احکام کی تعلیم دیتے ہیں ۔
پھر اس نے لوگوں کو پاس بلا کر ان سے کہا کہ سنو اور سمجھو ۔
جو چیز منہ میں جاتی ہے وہ آدمی کو ناپاک نہیں کرتی مگر جو منہ سے نکلتی ہے وہی آدمی کو ناپاک کرتی ہے ۔
اس پر شاگردوں نے اس کے پاس آکر کہا کیا تو جانتا ہے کہ فریسیوں نے یہ بات سن کر ٹھوکر کھائی ؟
اس نے جواب میں کہا جو پودا میرے آسمانی باپ نے نہیں لگایا جڑ سے اکھاڑا جائے گا ۔
انہیں چھوڑ دو ۔ وہ اندھے راہ بتانے والے ہیں اور اگر اندھے کو اندھا راہ بتائے گا تو دونوں گڑھے میں گریں گے ۔
پطرس نے جواب میں اس سے کہا یہ تمثیل ہمیں سمجھا دے ۔
اس نے کہا کیا تم بھی اب تک بے سمجھ ہو ؟
کیا نہیں سمجھتے کہ جو کچھ منہ میں جاتا ہے وہ پیٹ میں پڑتا ہے اور مزبلہ میں پھینکا جاتا ہے ۔
مگر جو باتیں منہ سے نکلتی ہیں وہ دل سے نکلتی ہیں اور وہی آدمی کو ناپاک کرتی ہیں ۔
کیونکہ برے خیال ۔ خونریزیاں ۔ زناکاریاں ۔ حرامکاریاں ۔ چوریاں ۔ جھوٹی گواہیاں ۔ بدگوئیاں دل ہی سے نکلتی ہیں ۔
یہی باتیں ہیں جو آدمی کو ناپاک کرتی ہیں مگر بغیر ہاتھ دھوئے کھانا کھانا آدمی کو ناپاک نہیں کرتا ۔
پھر یسوع وہاں سے نکلکر صور اور صیدا کے علاقہ کو روانہ ہوا ۔
اور دیکھو ایک کنعانی عورت ان سرحدوں سے نکلی اور پکار کر کہنے لگی اے خداوند ابن داود مجھ پر رحم کر ۔ ایک بدروح میری بیٹی کو بہت ستاتی ہے ۔
مگر اس نے اسے کچھ جواب نہ دیا اور اس کے شاگردوں نے پاس آکر اس سے یہ عرض کی کہ اسے رخصت کردے کیونکہ وہ ہمارے پیچھے چلاتی ہے ۔
اس نے جواب میں کہا کہ میں اسرائیل کے گھرانے کی کھوئی ہوئی بھیڑوں کے سوا اور کسی کے پاس نہیں بھیجا گیا ۔
مگر اس نے آکر اسے سجدہ کیا اور کہا اے خداوند میری مدد کر ۔
اس نے جواب میں کہا لڑکوں کی روٹی لے کر کتوں کو ڈال دینا اچھا نہیں ۔
اس نے کہا ہاں خداوند کیونکہ کتے بھی ان ٹکڑوں میں سے کھاتے ہیں جو ان کے مالکوں کی میز سے گرتے ہیں ۔
اس پر یسوع نے جواب میں اس سے کہا اے عورت تیرا ایمان بہت بڑا ہے ۔ جیسا تو چاہتی ہے تیرے لئے ویسا ہی ہو اور اس کی بیٹی نے اسی گھڑی شفا پائی ۔
پھر یسوع وہاں سے چلکر گلیل کی جھیل کے نزدیک آیا اور پہاڑ پر چڑھ کر وہی بیٹھ گیا ۔
اور ایک بڑی بھیڑ لنگڑوں ۔ اندھوں ۔ گونگوں ۔ ٹنڈوں اور بہت سے اور بیماروں کو اپنے ساتھ لے کر اس کے پاس آئی اور ان کو اس کے پاوں میں ڈال دیا اور اس نے انہیں اچھا کردیا ۔
چنانچہ جب لوگوں نے دیکھا کہ گونگے بولتے ۔ ٹنڈے تندرست ہوتے اور لنگڑے چلتے پھرتے اور اندھے دیکھتے ہیں تو تعجب کیا اور اسرائیل کے خدا کی تمجید کی ۔
اور یسوع نے اپنے شاگردوں کو پاس بلا کر کہا مجھے اس بھیڑ پر ترس آتا ہے کیونکہ یہ لوگ تین دن سے برابر میرے ساتھ ہیں اور ان کے پاس کھانے کو کچھ نہیں اور میں ان کو بھوکا رخصت کرنا نہیں چاہتا ۔ کہیں ایسا نہ ہو کہ راہ میں تھک کر رہ جائیں ۔
شاگردوں نے اس سے کہا بیابان میں ہم اتنی روٹیاں کہاں سے لائیں کہ ایسی بڑی بھیڑ کو سیر کریں ؟
یسوع نے ان سے کہا تمہارے پاس کتنی روٹیاں ہیں ؟ انہوں نے کہا سات اور تھوڑی سے چھوٹی مچھلیاں ہیں ۔
اس نے لوگوں کو حکم دیا کے زمین پر بیٹھ جائیں ۔
اور ان سات روٹیوں اور مچھلیوں کو لے کر شکر کیا اور انہیں توڑ کر شاگردوں کو دیتا گیا اور شاگرد لوگوں کو ۔
اور سب کھاکر سیر ہوگئے اور بچے ہوئے ٹکڑوں سے بھرے ہوئے سات ٹوکرے اٹھائے ۔
اور کھانے والے سوا عورتوں اور بچوں کے چار ہزار مرد تھے ۔
پھر وہ بھیڑ کو رخصت کرکے کشتی میں سوار ہوا اور مگدن کی سرحدوں میں آگیا ۔
پھر فریسیوں اور صدوقیوں نے پاس آکر آزمانے کے لئے اس سے درخواست کی کہ ہمیں کوئی آسمانی نشان دکھا ۔
اس نے جواب میں ان سے کہا کہ شام کو تم کہتے ہو کہ کھلا رہے گا کیونکہ آسمان لال ہے ۔
اور صبح کو یہ کہ آج آندھی چلے گی کیونکہ آسمان لال اور دھندلا ہے ۔ تم آسمان کی صورت میں تو تمیز کرنا جانتے ہو مگر زمانوں کی علامتوں میں تمیز نہیں کرسکتے ۔
اس زمانہ کے برے اور زناکار نشان طلب کرتے ہیں مگر یوناہ کے نشان کے سوا کوئی اور نشان ان کو نہ دیا جائے گا اور وہ ان کو چھوڑ کر چلا گیا ۔
اور شاگرد پار جاتے وقت روٹی ساتھ لینا بھول گئے تھے ۔
یسوع نے ان سے کہا خبردار فریسیوں اور صدوقیوں کے خمیر سے ہوشیار رہنا ۔
وہ آپس میں چرچا کرنے لگے کہ ہم روٹی نہیں لائے ۔
یسوع نے یہ معلوم کر کے کہ اے کم اعتقادو تم آپس میں کیوں چرچا کرتے ہو کہ ہمارے پاس روٹی نہیں ؟
کیا اب تک نہیں سمجھتے اور ان پانچ ہزار آدمیوں کی پانچ روٹیاں تم کو یاد نہیں اور نہ یہ کہ کتنی ٹوکریاں اٹھائیں ؟
اور نہ ان چار ہزار آدمیوں کی سات روٹیاں اور نہ یہ کہ کتنے ٹوکرے اٹھائے ؟
کیا وجہ ہے کہ تم یہ نہیں سمجھتے کہ میں نے تم سے روٹی کی بابت نہیں کہا ؟ فریسیوں اور صدوقیوں کے خمیر سے خبردار رہو ۔
تب ان کی سمجھ میں آیا کہ اس نے روٹی کے خمیر سے نہیں بلکہ فریسیوں اور صدوقیوں کی تعلیم سے خبردار رہنے کو کہا تھا ۔
جب یسوع قیصریہ فلپی کے علاقہ میں ایا تو اس نے اپنے شاگردوں سے یہ پوچھا کہ لوگ ابن آدم کو کیا کہتے ہیں ؟
انہوں نے کہا بعض یوحنا بپتسمہ دینے والا کہتے ہیں بعض ایلیاہ بعض یرمیاہ یا نبیوں میں سے کوئی ۔
اس نے ان سے کہا مگر تم مجھے کیا کہتے ہو ؟
شمعون پطرس نے جواب میں کہا تو زندہ خدا کا بیٹا مسیح ہے ۔
یسوع نے جواب میں اس سے کہا مبارک ہے تو شمعون بریوناہ کیونکہ یہ بات گوشت اور خون نے نہیں بلکہ میرے باپ نے جو آسمان پر ہے تجھ پر ظاہر کی ہے ۔
اور میں تجھ سے کہتا ہوں کہ تو پطرس ہے اور میں اس پتھر پراپنی کلیسیا بناونگا اور عالم ارواح کے دروازے اس پر غالب نہ آئیں گے ۔
میں آسمان کی بادشاہی کی کنجیاں تجھے دونگا اور جو کچھ تو زمین پر باندھیگا وہ آسمان پر بندھیگا اور جو کچھ تو زمین پر کھولے گا وہ آسمان پر کھولے گا ۔
اس وقت اس نے شاگردوں کو حکم دیا کہ کسی کو نہ بتانا کہ میں مسیح ہوں ۔
اس وقت سے یسوع اپنے شاگردوں پر ظاہر کرنے لگا کہ اسے ضرور ہے کہ یروشلیم کو جائے اور بزرگوں اور سردارکاہنوں اور فقیہوں کی طرف سے بہت دکھ اٹھائے اور قتل کیا جائے اور تیسرے دن جی اٹھے ۔
اس پر پطرس اس کو الگ لے جاکر ملامت کرنے لگا کہ اے خداوند خدا نے کرے ۔ یہ تجھ پر ہرگز نہیں آنے کا ۔
اس نے پھر کر پطرس سے کہا اے شیطان میرے سامنے سے دور ہو ۔ تو میرے لئے ٹھوکر کا باعث ہے کیونکہ تو خدا کی باتوں کا نہیں بلکہ آدمیوں کی باتوں کا خیال رکھتا ہے ۔
اس وقت یسوع نے اپنے شاگردوں سے کہا کہ اگر کوئی میرے پیچھے آنا چاہے تو اپنی خودی کا انکار کرے اور اپنی صلیب اٹھائے اور میرے پیچھے ہولے ۔
کیونکہ جو کوئی اپنی جان بچانا چاہے اسے کھوئے گا اور جو کوئی میری خاطر اپنی جان کھوئے گا اسے پائے گا ۔
اور اگر آدمی ساری دنیا حاصل کرے اور اپنی جان کا نقصان اٹھائے تو اسے کیا فائدہ ہوگا ؟ یا آدمی اپنی جان کے بدلے کیا دے گا ؟
کیونکہ ابن آدم اپنے باپ کے جلال میں اپنے فرشتوں کے ساتھ آئے گا ۔ اس وقت ہر ایک کو اس کے کاموں کے مطابق بدلہ دے گا ۔
میں تم سے سچ کہتا ہوں کہ جو یہاں کھڑے ہیں ان میں سے بعض ایسے ہیں کہ جب تک ابن آدم کو اس کی بادشاہی میں آتے ہوئے نہ دیکھ لیں گے موت کا مزہ ہرگز نہ چکھیں گے ۔
چھ دن بعد یسوع نے پطرس اور یعقوب اور اس کے بھائی یوحنا کو ہمراہ لیا اور انہیں ایک انچے پہاڑ پر الگ لے گیا ۔
اور ان کے سامنے اس کی صورت بدل گئی اور اس کا چہرہ سورج کی مانند چمکا اور اس کی پوشاک نور کی مانند سفید ہوگئی ۔
اور دیکھو موسٰی اور ایلیاہ اس کے ساتھ باتیں کرتے ہوئے انہیں دکھائی دئے ۔
پطرس نے یسوع سے کہا اے خداوند ہمارا یہاں رہنا اچھا ہے ۔ مرضی ہو تو میں یہاں تین ڈیرے بناوں ۔ ایک تیرے لئے ۔ ایک موسٰی کے لئے اور ایک ایلیاہ کے لئے ۔
وہ یہ کہہ ہی رہا تھا کہ دیکھو ایک نورانی بادل نے ان پر سایہ کر لیا اور اس بادل میں سے آواز آئی کہ یہ میرا پیارا بیٹا ہے جس سے میں خوش ہوں اس کی سنو ۔
شاگرد یہ سن کر منہ کے بل گرے اور بہت سے ڈر گئے ۔
یسو نے پاس آکر انہیں چھوا اور کہا اٹھو ۔ ڈرو مت ۔
جب انہوں نے اپنی آنکھیں اٹھائیں تو یسوع کے سوا اور کسی کو نہ دیکھا ۔
جب وہ پہاڑ سے اتر رہے تھے تو یسوع نے انہیں یہ حکم دیا کہ جب تک ابن آدم مردوں میں سے نہ جی اٹھے جو کچھ تم نے دیکھا ہے کسی سے اس کا ذکر نہ کرنا ۔
شاگردوں نے اس سے پوچھا کہ پھر فقیہ کیوں کہتے ہیں کہ ایلیاہ کا پہلے آنا ضرور ہے ؟
اس نے جواب میں کہا ایلیاہ البتہ آئے گا اور سب کچھ بحال کرئے گا ۔
لیکن میں تم سے کہتا ہوں کہ ایلیاہ تو آچکا اور انہوں نے اسے نہیں پہچانا بلکہ جو چاہا اس کے ساتھ کیا ۔ اسی طرح ابن آدم بھی ان کے ہاتھ سے دکھ اٹھائے گا ۔
تب شاگرد سمجھ گئے کہ اس نے ان سے یوحنا بپتسمہ دینے والے کی بابت کہا ہے ۔
اور جب وہ بھیڑ کے پاس پہنچے تو ایک آدمی اس کے پاس آیا اور اس کے آگے گھٹنے ٹیک کر کہنے لگا ۔
اے خداوند میرے بیٹے پر رحم کرکیونکہ اس کو مرگی آتی ہے اور وہ بہت دکھ اٹھاتا ہے ۔ اس لئے کہ اکثر آگ اور پانی میں گر پڑتا ہے ۔
اور میں اس کو تیرے شاگردوں کے پاس لایا تھا مگر وہ اسے اچھا نہ کرسکے ۔
یسوع نے جواب میں اس سے کہا اے بے اعتقاد اور کجرو نسل میں کب تک تمہارے ساتھ رہونگا ؟ کب تک تمہاری برداشت کرونگا ؟ اسے یہاں میرے پاس لاو ۔
یسوع نے اسے جھڑکا اور بدروح اس سے نکل گئی اور وہ لڑکا اسی گھڑی اچھا ہوگیا ۔
تب شاگردوں نے یسوع کے پاس آکر خلوت میں کہا ہم اس کو کیوں نہ نکال سکے ؟
اس نے ان سے کہا اپنے ایمان کی کمی کے سبب اور کیونکہ میں تم سے سچ کہتا ہوں کہ اگر تم میں رائی کے دانے کے برابر بھی ایمان ہوگا تو اس پہاڑ سے کہہ سکو گے کہ یہاں سے سرک کر وہاں چلا جا اور وہ چلا جائے گا اور کوئی بات تمہارے لئے ناممکن نہ ہوگی ۔
[ لیکن یہ قسم دعا کے سوا اور کسی طرح نہیں نکل سکتی ]
اور جب وہ گلیل میں ٹھہرے ہوئے تھے یسوع نے ان سے کہا ابن آدم آدمیوں کے حوالہ کیا جائے گا ۔
اور وہ اسے قتل کریں گے اور وہ تیسرے دن زندہ کیا جائے گا ۔ اس پر وہ بہت ہی غمگین ہوئے ۔
اور جب وہ کفرنحوم میں آئے تو نیم مثقال لینے والوں نے پطرس کے پاس آکر کہا کیا تمہارا استاد نیم مثقال نہیں دیتا ؟
اس نے کہا ہاں دیتا ہے اور جب وہ گھر میں آیا تو یسوع نے اس کے بولنے سے پہلے ہی کہا اے شمعون تو کیا سمجھتا ہے ؟ دنیا کے بادشاہ کن سے محصول یا جزیہ لیتے ہیں ؟ اپنے بیٹوں سے یا غیروں سے ؟
جب اس نے کہا غیروں سے تو یسوع نے اس سے کہا پس بیٹے بری ہوئے ۔
لیکن مبادا ہم ان کے لئے ٹھوکر کا باعث ہوں تو جھیل پر جاکربنسی ڈال اور جو مچھلی پہلے نکلے اسے لے اور جب تو اس کا منہ کھولے گا تو ایک مثقال پائے گا ۔ وہ لے کر میرے اور اپنے لئے انہیں دے ۔
اس وقت شاگرد یسوع کے پاس آکر کہنے لگے پس آسمان کی بادشاہی میں بڑا کون ہے ؟
اس نے ایک بچے کو پاس بلا کر اسے ان کے بیچ میں کھڑا کیا ۔
اور کہا میں تم سے سچ کہتا ہوں کہ اگر تم توبہ نہ کرو اور بچوں کے مانند نہ بنو تو آسمان کی بادشاہی میں ہرگز داخل نہ ہوگے ۔
پس جو کوئی اپنے آپ کو اس بچے کی مانند چھوٹا بنائے گا وہی آسمان کی بادشاہی میں بڑا ہوگا ۔
اور جو کوئی ایسے بچے کو میرے نام پر قبول کرتا ہے وہ مجھے قبول کرتا ہے ۔
لیکن جو کوئی ان چھوٹوں میں سے جو مجھ پر ایمان لائے ہیں کسی کو ٹھوکر کھلاتا ہے اس کے لئے یہ بہتر ہے کہ بڑی چکی کا پاٹ اس کے گلے میں لٹکایا جائے اور وہ گہرے سمندر میں ڈبو دیا جائے ۔
ٹھوکروں کے سبب سے دنیا پر افسوس ہے کیونکہ ٹھوکروں کا ہونا ضرور ہے لیکن اس آدمی پر افسوس ہے جس کے باعث سے ٹھوکر لگے ۔
پس اگر تیرا ہاتھ یا تیرا پاوں تجھے ٹھوکر کھلائے تو اسے کاٹ کر اپنے پاس سے پھینک دے ۔ ٹنڈا یا لنگڑا ہوکر زندگی میں داخل ہونا تیرے لئے اس سے بہتر ہے کہ دو ہاتھ یا دو پاوں رکھتا ہوا تو ہمیشہ کی آگ میں ڈالا جائے ۔
اور اگر تیری آنکھ تجھے ٹھوکر کھلائے تو اسے نکال کر اپنے پاس سے پھینک دے ۔ کانا ہوکر زندگی میں داخل ہونا تیرے لئے اس سے بہتر ہے کہ دو آنکھیں رکھتا ہوا تو آتش جہنم میں ڈالا جائے ۔
خبردار ان چھوٹوں میں سے کسی کو ناچیز نہ جاننا کیونکہ میں تم سے کہتا ہوں کہ آسمان پر ان کے فرشتے میرے آسمانی باپ کا منہ ہر وقت دیکھتے ہیں ۔
[ کیونکہ ابن آدم کھوئے ہووں کو ڈھونڈنے اور نجات دینے آیا ہے ]
تم کیا سمجھتے ہو ؟ اگر کسی آدمی کی سو بھیڑیں ہوں اور ان میں سے ایک بھٹک جائے تو کیا وہ ننانوے کو چھوڑ کر اور پہاڑوں پر جاکر اس بھٹکی ہوئی کو نہ ڈھونڈیگا ؟
اور اگر ایسا ہوکہ اسے پائے تو میں تم سے سچ کہتا ہوں کہ وہ ان ننانوے کی نسبت جو بھٹکی نہیں اس بھیڑ کی زیادہ خوشی کرے گا ۔
اسی طرح تمہارا آسمانی باپ یہ نہیں چاہتا کہ ان چھوٹوں میں سے ایک بھی ہلاک ہو ۔
اگر تیرا بھائی تیرا گناہ کرے تو جا اور خلوت میں بات چیت کرکے اسے سمجھا ۔ اگر وہ تیری سنے تو تونے اپنے بھائی کو پالیا ۔
اور اگر نہ سنے تو ایک دو آدمیوں کو اپنے ساتھ لے جا تاکہ ہر ایک بات دو تین گواہوں کی زبان سے ثابت ہوجائے ۔
اگر وہ ان کی سننے سے بھی انکار کرے تو کلیسیا سے کہہ اور اگر کلیسیا کی سننے سے بھی انکار کرے تو تو اسے غیرقوم والے اور محصول لینے والے کے برابر جان ۔
میں تم سے سچ کہتا ہوں کہ جو کچھ تم زمین پر باندھو گے وہ آسمان پر بندھیگا اور جو کچھ تم زمین پر کھولو گے وہ آسمان پر کھلے گا ۔
پھر میں تم سے کہتا ہوں کہ اگر تم میں سے دو شخص زمین پر کسی بات کے لئے جسے وہ چاہتے ہوں اتفاق کریں تو وہ میرے باپ کی طرف سے جو آسمان پر ہے ان کے لئے ہو جائے گی ۔
کیونکہ جہاں دو یا تین میرے نام پر اکٹھے ہیں وہاں میں ان کے بیچ میں ہوں ۔
اس وقت پطرس نے پاس آکر اس سے کہا اے خداوند اگر میرا بھائی گناہ کرتا رہے تو میں کتنی دفعہ اسے معاف کروں ؟ کیا سات بار تک ؟
یسوع نے اس سے کہا میں تجھ سے یہ نہیں کہتا کہ سات بار بلکہ سات دفعہ کے ستر بار تک ۔
پس آسمان کی بادشاہی اس بادشاہ کی مانند ہے جس نے اپنے نوکروں سے حساب لینا چاہا ۔
اور جب حساب لینے لگا تو اس کے سامنے ایک قرضدار حاضر کیا گیا جس پر اس کے دس ہزار توڑے آتے تھے ۔
مگر چونکہ اس کے پاس ادا کرنے کو کچھ نہ تھا اس لئے اس کے مالک نے حکم دیا کہ یہ اور اس کی بیوی بچے اور جو کچھ اس کا ہے سب بیچا جائے اور قرض وصول کر لیا جائے ۔
پس نوکر نے گر کر اسے سجدہ کیا اور کہا اے خداوند مجھے مہلت دے ۔ میں تیرا سارا قرض ادا کرونگا ۔
اس نوکر کے مالک نے ترس کھاکر اسے چھوڑ دیا اور اس کا قرض بخش دیا ۔
جب وہ نوکر باہر نکلا تو اس کے ہمخدمتوں میں سے ایک اس کو ملا جس پر اس کے سو دینار آتے تھے ۔ اس نے اس کو پکڑ کر اس کا گلا گھونٹا اور کہا جو میرا آتا ہے ادا کر دے ۔
پس اس کے ہمخدمت نے اس کے سامنے گر کر اس کی منت کی اور کہا مجھے مہلت دے ۔ میں تجھے ادا کردونگا ۔
اس نے نہ مانا بلکہ جاکر اسے قید خانہ میں ڈال دیا کہ جب تک قرض ادا نہ کر دے قید رہے ۔
پس اس کے ہمخدمت یہ حال دیکھ کر بہت غمگین ہوئے اور آکر اپنے مالک کو سب کچھ جو ہوا تھا سنا دیا ۔
اس پر اس کے مالک نے اس کو پاس بلا کر اس سے کہا اے شریر نوکر ! میں نے وہ سارا قرض اس لئے تجھے بخش دیا کہ تو نے میری منت کی تھی ۔
کیا تجھے لازم نہ تھا کہ جیسا میں نے تجھ پر رحم کیا تو بھی اپنے ہمخدمت پر رحم کرتا ؟
اور اس کے مالک نے خفا ہوکر اس کو جلادوں کے حوالہ کیا کہ جب تک تمام قرض ادا نہ کردے قید رہے ۔
میرا آسمانی باپ بھی تمہارے ساتھ اسی طرح کرے گا اگر تم میں سے ہر ایک اپنے بھائی کو دل سے معاف نہ کرے ۔
جب یسوع یہ باتیں ختم کر چکا تو ایسا ہوا کہ گلیل سے روانہ ہوکر یردن کے پار یہودیہ کی سرحدوں میں آیا ۔
ایک بڑی بھیڑ اس کے پیچھے ہولی اور اس نے انہیں وہاں اچھا کیا ۔
اور فریسی اسے آزمانے کو اس کے پاس آئے اور کہنے لگے کیا ہر ایک سبب سے اپنی بیوی کو چھوڑ دینا روا ہے ؟
اس نے جواب میں کہا کیا تم نے نہیں پڑھا کہ جس نے انہیں بنایا اس نے ابتدا ہی سے انہیں مرد اور عورت بنا کر کہا کہ
اس سبب سے مرد باپ سے اور ماں سے جدا ہوکر اپنی بیوی کے ساتھ رہے گا اور وہ دونوں ایک جسم ہونگے ؟
پس وہ دو نہیں بلکہ ایک جسم ہیں ۔ اس لئے جسے خدا نے جوڑا ہے اسے آدمی جدا نہ کرے ۔
انہوں نے اس سے کہا پھر موسٰی نے کیوں حکم دیا ہے کہ طلاقنامہ دے کر چھوڑ دی جائے ؟
اس نے ان سے کہا کہ موسٰی نے تمہاری سخت دلی کے سبب سے تم کو اپنی بیویوں کو چھوڑ دینے کی اجازت دی مگر ابتدا سے ایسا نہ تھا ۔
اور میں تم سے کہتا ہوں کہ جو کوئی اپنی بیوی کو حرامکاری کے سوا کسی اور سبب سے چھوڑ دے اور دوسری سے بیاہ کرے وہ زنا کرتا ہے اور جو کوئی چھوڑی ہوئی سے بیاہ کر لے وہ بھی زنا کرتا ہے ۔
شاگردوں نے اس سے کہا کہ اگر مرد کا بیوی کے ساتھ ایسا ہی حال ہے تو بیاہ کرنا ہی اچھا نہیں ۔
اس نے ان سے کہا کہ سب اس بات کو قبول نہیں کرسکتے مگر وہی جنکو یہ قدرت دی گئی ہے ۔
کیونکہ بعض خوجے ایسے ہیں جو ماں کے پیٹ ہی سے ایسے پیدا نہیں ہوئے اور بعض خوجے ایسے ہیں جنکو آدمیوں نے خوجہ بنایا اور بعض خوجے ایسے ہیں جنہوں نے آسمان کی بادشاہی کے لئے اپنے آپ کو خوجہ بنایا ۔ جو قبول کرسکتا ہے وہ قبول کرے ۔
اس وقت لوگ بچوں کو اس کے پاس لائے تاکہ وہ ان پر ہاتھ رکھے اور دعا دے مگر شاگردوں نے انہیں جھڑکا ۔
لیکن یسوع نے کہا بچوں کو میرے پاس آنے دو اور انہیں منع نہ کرو کیونکہ آسمان کی بادشاہی ایسوں ہی کی ہے ۔
اور وہ ان پر ہاتھ رکھ کر وہاں سے چلا گیا ۔
اور دیکھو ایک شخص نے پاس آکر اس سے کہا اے استاد میں کونسی نیکی کروں تاکہ ہمیشہ کی زندگی پاوں ؟
اس نے اس سے کہا کہ تو مجھ سے نیکی کی بابت کیوں پوچھتا ہے ؟ نیک تو ایک ہی ہے لیکن اگر تو زندگی میں داخل ہونا چاہتا ہے تو حکموں پر عمل کر ۔
اس نے اس سے کہا کون سے حکموں پر ؟ یسوع نے کہا یہ کہ خون نہ کر ۔ زنا نہ کر ۔ چوری نہ کر ۔ جھوٹی گواہی نہ دے ۔
اپنے باپ کی اور ماں کی عزت کر اور اپنے پڑوسی سے اپنی مانند محبت رکھ ۔
اس جوان نے اس سے کہا کہ میں نے ان سب پر عمل کیا ہے ۔ اب مجھ میں کس بات کی کمی ہے ؟
یسوع نے اس سے کہا اگر تو کامل ہونا چاہتا ہے تو جا اپنا مال و اسباب بیچ کر غریبوں کو دے ۔ تجھے آسمان پر خزانہ ملے گا اور آکر میرے پیچھے ہولے ۔
مگر وہ جوان یہ بات سنکر غمگین ہوکر چلا گیا کیونکہ بڑا مالدار تھا ۔
اور یسوع نے اپنے شاگردوں سے کہا میں تم سے سچ کہتا ہوں کہ دولتمند کا آسمان کی بادشاہی میں داخل ہونا مشکل ہے ۔
اور پھر تم سے کہتا ہوں کہ اونٹ کا سوئی کے ناکے میں سے نکل جانا اس سے آسان ہے کہ دولتمند خدا کی بادشاہی میں داخل ہو ۔
شاگرد یہ سنکر بہت ہی حیران ہوئے اور کہنے لگے کہ پھر کون نجات پا سکتا ہے ؟
یسوع نے ان کی طرف دیکھ کر کہا کہ یہ آدمیوں سے تو نہیں ہوسکتا لیکن خدا سے سب کچھ ہوسکتا ہے ۔
اس پر پطرس نے جواب میں اس سے کہا دیکھ ہم تو سب کچھ چھوڑ کر تیرے پیچھے ہولئے ہیں ۔ پس ہم کو کیا ملے گا ؟
یسوع نے ان سے کہا ۔ میں تم سے سچ کہتا ہوں کہ جب ابن آدم نئی پیدایش میں اپنے جلال کے تخت پر بیٹھیگا تو تم بھی جو میرے پیچھے ہولئے ہو بارہ تختوں پر بیٹھ کر اسرائیل کے بارہ قبیلوں کا انصاف کرو گے ۔
اور جس کسی نے گھروں یا بھائیوں یا بہنوں یا باپ یا ماں یا بچوں یا کھیتوں کو میرے نام کی خاطر چھوڑ دیا ہے اس کو سوگنا ملے گا اور ہمیشہ کی زندگی کا وارث ہوگا ۔
لیکن بہت سے اول آخر ہوجائیں گے اور آخر اول ۔
کیونکہ آسمان کی بادشاہی اس گھر کے مالک کی مانند ہے جو سویرے نکلا تاکہ اپنے تاکستان میں مزدور لگائے ۔
اور اس نے مزدوروں سے ایک دینار روز ٹھہرا کر انہیں اپنے تاکستان میں بھیجدیا ۔
پھر پہر دن چڑھے کے قریب نکلکر اس نے اوروں کو بازار میں بیکار کھڑے دیکھا ۔
اور ان سے کہا تم بھی تاکستان میں چلے جاو ۔ جو واجب ہے تم کو دونگا ۔ پس وہ چلے گئے ۔
پھر اس نے دوپہر اور تیسرے پہر کے قریب نکلکر ویسا ہی کیا ۔
اور کوئی ایک گھنٹہ دن رہے پھر نکلکر اوروں کو کھڑے پایا اور ان سے کہا تم کیوں یہاں تمام دن بیکار کھڑے رہے ؟
انہوں نے اس سے کہا اس لئے کہ کسی نے ہم کو مزدوری پر نہیں لگایا ۔ اس نے ان سے کہا تم بھی تاکستان میں چلے جاو ۔
جب شام ہوئی تو تاکستان کے مالک نے اپنے کارندہ سے کہا کہ مزدوروں کو بلا اور پچھلوں سے لے کر پہلوں تک ان کی مزدوری دے دے ۔
جب وہ آئے جو گھنٹہ بھر دن رہے لگائے گئے تھے تو ان کو ایک ایک دینار ملا ۔
جب پہلے مزدور آئے تو انہوں نے یہ سمجھا کہ ہم کو زیادہ ملے گا تو ان کو بھی ایک ہی ایک دینار ملا ۔
جب ملا تو گھر کے مالک سے یہ کہہ کر شکایت کرنے لگے کہ
ان پچھلوں نے ایک ہی گھنٹہ کام کیا ہے اور تونے ان کو ہمارے برابر کردیا جنہوں نے دن بھر کا بوجھ اٹھایا اور سخت دھوپ سہی ۔
اس نے جواب دے کر ان میں سے ایک سے کہا میاں میں تیرے ساتھ بے انصافی نہیں کرتا ۔ کیا تیرا مجھ سے ایک دینار نہیں ٹھہرا تھا ؟
جو تیرا ہے اٹھا لے اور چلا جا ۔ میری مرضی یہ ہے کہ جتنا تجھے دیتا ہوں اس پچھلے کو بھی اتنا ہی دوں ۔
کیا مجھے روا نہیں کہ اپنے مال سے جو چاہوں سو کروں ؟ یا تو اس لئے کہ میں نیک ہوں بری نظر سے دیکھتا ہے ؟
اسی طرح آخر اول ہوجائیں گے اور اول آخر ۔
اور یروشلیم جاتے ہوئے یسوع بارہ شاگردوں کو الگ لے گیا اور راہ میں ان سے کہا ۔
دیکھو ہم یروشلیم کو جاتے ہیں اور ابن آدم سردارکاہنوں اور فقیہوں کے حوالہ کیا جائے گا ۔ اور وہ اس کے قتل کا حکم دیں گے ۔
اور اسے غیرقوموں کے حوالہ کریں گے تاکہ وہ اسے ٹھٹھوں میں اڑائیں اور کوڑے ماریں اور صلیب پر چڑھائیں اور وہ تیسرے دن زندہ کیا جائے گا ۔
اس وقت زبدی کے بیٹوں کی ماں نے اپنے بیٹوں کے ساتھ اس کے سامنے آکر سجدہ کیا اور اس سے کچھ عرض کرنے لگی ۔
اس نے اس سے کہا کہ تو کیا چاہتی ہے ؟ اس نے اس سے کہا فرما کہ یہ میرے دونوں بیٹے تیری بادشاہی میں ایک تیری دہنی اور ایک تیری بائیں طرف بیٹھیں ۔
یسوع نے جواب میں کہا تم نہیں جانتے کہ کیا مانگتے ہو ۔ جو پیالہ میں پینے کو ہوں کیا تم پی سکتے ہو ؟ انہوں نے اس سے کہا پی سکتے ہیں ۔
اس نے ان سے کہا میرا پیالہ تو پیو گے لیکن اپنے دہنے بائیں کسی کو بٹھانا میرا کام نہیں مگر جنکے لئے میرے باپ کی طرف سے تیار کیا گیا ان ہی کے لئے ہے ۔
اور جب دسوں نے یہ سنا تو ان دونوں بھائیوں سے خفا ہوئے ۔
مگر یسوع نے انہیں پاس بلا کر کہا تم جانتے ہو کہ غیرقوموں کے سردار ان پر حکومت چلاتے اور امیر ان پر اختیار جتاتے ہیں ۔
تم میں ایسا نہ ہوگا ۔ بلکہ جو تم میں بڑا ہونا چاہے وہ تمہارا خادم بنے ۔
اور جو تم میں اول ہونا چاہے وہ تمہارا غلام بنے ۔
چنانچہ ابن آدم اس لئے نہیں آیا کہ خدمت لے بلکہ اس لئے کہ خدمت کرے اور اپنی جان بہتیروں کے بدلے فدیہ میں دے ۔
اور جب وہ یریحو سے نکل رہے تھے ایک بڑی بھیڑ اس کے پیچھے ہولی ۔
اور دیکھو دو اندھوں نے جو راہ کے کنارے بیٹھے تھے یہ سن کر کہ یسوع جا رہا ہے چلا کر کہا اے خداوند ابن داود ہم پر رحم کر ۔
لوگوں نے انہیں ڈانٹا کہ چپ رہیں ۔ لیکن وہ اور بھی چلا کر کہنے لگے اے خداوند ابن داود ہم پر رحم کر ۔
یسوع نے کھڑے ہوکر انہیں بلایا اور کہا تم کیا چاہتے ہو کہ میں تمہارے لئے کروں ؟
انہوں نے اس سے کہا اے خداوند ۔ یہ کہ ہماری آنکھیں کھل جائیں ۔
یسوع کو ترس آیا اور اس نے ان کی آنکھوں کو چھوا ۔ اور وہ فورا بینا ہو گئے اور اس کے پیچھے ہو لئے ۔
اور جب وہ یروشلیم کے نزدیک پہنچے اور زیتون کے پہاڑ پر بیت فگے کے پاس آئے تو یسوع نے دو شاگردوں کو یہ کہہ کر بھیجا کہ
اپنے سامنے کے گاوں میں جاو ۔ وہاں پہنچتے ہی ایک گدھی بندھی ہوئی اور اس کے ساتھ بچہ پاو گے انہیں کھول کر میرے پاس لے آو ۔
اور اگر کوئی تم سے کچھ کہے تو کہنا کہ خداوند کو ان کی ضرورت ہے ۔ وہ فی الفور انہیں بھیج دے گا ۔
یہ اس لئے ہوا کہ جو نبی کی معرفت کہا گیا تھا وہ پورا ہو کہ
صیہون کی بیٹی سے کہو کہ دیکھ تیرا بادشاہ تیرے پاس آتا ہے ۔ وہ حلیم ہے اور گدھے پر سوار ہے بلکہ لادو کے بچے پر ۔
پس شاگردوں نے جاکر جیسا یسوع نے ان کو حکم دیا تھا ویسا ہی کیا ۔
اور گدھی اور بچے کو لاکر اپنے کپڑے ان پر ڈالے اور وہ ان پر بیٹھ گیا ۔
اور بھیڑ میں کے اکثر لوگوں نے اپنے کپڑے راستہ میں بچھائے اور اوروں نے درختوں سے ڈالیاں کاٹ کر راہ میں پھیلائیں ۔
اور بھیڑ جو اس کے آگے آگے جاتی اور پیچھے پیچھے چلی آتی تھی پکار پکار کر کہتی تھی ابن داود کو ہوشعنا ۔ مبارک ہے وہ جو خداوند کے نام سے آتا ہے ۔ عالم بالا پر ہوشعنا ۔
اور جب وہ یروشلیم میں داخل ہوا تو سارے شہر میں ہل چل پڑ گئی اور لوگ کہنے لگے یہ کون ہے ؟
بھیڑ کے لوگوں نے کہا یہ گلیل کے ناصرۃ کا نبی یسوع ہے ۔
اور یسوع نے خدا کی ہیکل میں داخل ہوکر ان سب کو نکال دیا جو ہیکل میں خریدوفروخت کررہے تھے اور صرافوں کے تختے اور کبوتر فروشوں کی چوکیاں الٹ دیں ۔
اور ان سے کہا لکھا ہے کہ میرا گھر دعا کا گھر کہلائے گا مگر تم اسے ڈاکووں کی کھوہ بناتے ہو ۔
اور اندھے اور لنگڑے ہیکل میں اس کے پاس آئے اور اس نے انہیں اچھا کیا ۔
لیکن جب سردارکاہنوں اور فقیہوں نے ان عجیب کاموں کو جو اس نے کئے اور لڑکوں کو ہیکل میں ابن داود کو ہوشعنا پکارتے دیکھا تو خفا ہوکر اس سے کہنے لگے ۔
تو سنتا ہے کہ یہ کیا کہتے ہیں ؟ یسوع نے ان سے کہا ہاں ۔ کیا تم نے یہ کبھی نہیں پڑھا کہ بچوں اور شیرخواروں کے منہ سے تونے حمد کو کامل کرایا ؟
اور وہ انہیں چھوڑ کر شہر سے باہر بیت عنیاہ میں گیا اور رات کو وہیں رہا ۔
اور جب صبح کو پھر شہر کو جا رہا تھا اسے بھوک لگی ۔
اور راہ کے کنارے انجیر کا ایک درخت دیکھ کر اس کے پاس گیا اور پتوں کے سوا اس میں کچھ نہ پاکر اس سے کہا کہ آیندہ تجھ میں کبھی پھل نہ لگے اور انجیر کا درخت اسی دم سوکھ گیا ۔
شاگردوں نے یہ دیکھ کر تعجب کیا اور کہا یہ انجیر کا درخت کیونکر ایک دم میں سوکھ گیا !
یسوع نے جواب میں ان سے کہا میں تم سے سچ کہتا ہوں کہ اگر ایمان رکھو اور شک نہ کرو تو نہ صرف وہی کرو گے جو انجیر کے درخت کے ساتھ ہوا بلکہ اگر اس پہاڑ سے بھی کہو گے کہ تو اکھڑ جا اور سمندر میں جا پڑ تو یوں ہی ہو جائے گا ۔
اور جو کچھ دعا میں ایمان کے ساتھ مانگو گے وہ سب تم کو ملے گا ۔
اور جب وہ ہیکل میں آکر تعلیم دے رہا تھا تو سردارکاہنوں اور قوم کے بزرگوں نے اس کے پاس آکر کہا تو ان کاموں کو کس اختیار سے کرتا ہے ؟ اور یہ اختیار تجھے کس نے دیا ہے ؟
یسوع نے جواب میں ان سے کہا میں بھی تم سے ایک بات پوچھتا ہوں ۔ اگر وہ مجھے بتاو گے تو میں بھی تم کو بتاونگا کہ ان کاموں کو کس اختیار سے کرتا ہوں ۔
یوحنا کا بپتسمہ کہاں سے تھا ؟ آسمان کی طرف سے یا انسان کی طرف سے ؟ وہ آپس میں صلاح کرنے لگے کہ اگر ہم کہیں آسمان کی طرف سے تو وہ ہم سے کہے گا پھر تم نے کیوں اس کا یقین نہ کیا ؟
اور اگر کہیں انسان کی طرف سے تو ہم عوام سے ڈرتے ہیں کیونکہ سب یوحنا کو نبی جانتے ہیں ۔
پس انہوں نے جواب میں یسوع سے کہا ہم نہیں جانتے ۔ اس نے بھی ان سے کہا میں بھی تم کو نہیں بتاتا کہ ان کاموں کو کس اختیار سے کرتا ہوں ۔
تم کیا سمجھتے ہو ؟ ایک آدمی کے دو بیٹے تھے ۔ اس نے پہلے کے پاس جاکر کہا بیٹا جا آج تاکستان میں کام کر ۔
اس نے جواب میں کہا میں نہیں جاونگا مگر پیچھے پچھتا کر گیا ۔
پھر دوسرے کے پاس جاکر اس نے اسی طرح کہا ۔ اس نے جواب دیا اچھا جناب ۔ مگر گیا نہیں ۔
ان دونوں میں سے کون اپنے باپ کی مرضی بجا لایا ؟ انہوں نے کہا پہلا ۔ یسوع نے ان سے کہا میں تم سے سچ کہتا ہوں کہ محصول لینے والے اور کسبیاں تم سے پہلے خدا کی بادشاہی میں داخل ہوتی ہیں ۔
کیونکہ یوحنا راستبازی کے طریق پر تمہارے پاس آیا اور تم نے اس کا یقین نہ کیا مگر محصول لینے والوں اور کسبیوں نے اس کا یقین کیا اور تم یہ دیکھ کر پیچھے بھی نہ پچھتائے کہ اس کا یقین کر لیتے ۔
ایک اور تمثیل سنو ۔ ایک گھر کا مالک تھا جس نے تاکستان لگایا اور اس کی چاروں طرف احاطہ گھیرا اور اس میں حوض کھودا اور برج بنایا اور اسے باغبانوں کو ٹھیکے پر دے کر پردیس چلا گیا ۔
اور جب پھل کا موسم قریب آیا تو اس نے اپنے نوکروں کو باغبانوں کے پاس اپنا پھل لینے کو بھیجا ۔
اور باغبانوں نے اس کے نوکروں کو پکڑ کر کسی کو پیٹا اور کسی کو قتل کیا اور کسی کو سنگسار کیا ۔
پھر اس نے اور نوکروں کو بھیجا جو پہلوں سے زیادہ تھے اور انہوں نے ان کے ساتھ بھی وہی سلوک کیا ۔
آخر اس نے اپنے بیٹے کو ان کے پاس یہ کہہ کر بھیجا کہ وہ میرے بیٹے کا تو لحاظ کریں گے ۔
جب باغبانوں نے بیٹے کو دیکھا تو آپس میں کہا یہی وارث ہے ۔ آو اسے قتل کرکے اس کی میراث پر قبضہ کرلیں ۔
اور اسے پکڑ کر تاکستان سے باہر نکالا اور قتل کر دیا ۔
پس جب تاکستان کا مالک آئے گا تو ان باغبانوں کے ساتھ کیا کرے گا ؟
انہوں نے اس سے کہا ان بدکاروں کو بری طرح ہلاک کرے گا اور تاکستان کا ٹھیکہ دوسرے باغبانوں کو دے گا جو موسم پر اس کو پھل دیں ۔
یسوع نے ان سے کہا کیا تم نے کتاب مقدس میں کبھی نہیں پڑھا کہ جس پتھر کو معماروں نے رد کیا ۔ وہی کونے کے سرے کا پتھر ہوگیا ۔ یہ خداوند کی طرف سے ہوا اور ہماری نظر میں عجیب ہے ؟
اس لئے میں تم سے کہتا ہوں کہ خدا کی بادشاہی تم سے لے لی جائے گی اور اس قوم کو جو اس کے پھل لائے دے دی جائے گی ۔
اور جو اس پتھر پر گریگا ٹکڑے ٹکڑے ہو جائے گا لیکن جس پر وہ گریگا اسے پیس ڈالے گا ۔
اور جب سردارکاہنوں اور فریسیوں نے اس کی تمثیلیں سنیں تو سمجھ گئے کہ ہمارے حق میں کہتا ہے ۔
اور وہ اسے پکڑنے کی کوشش میں تھے لیکن لوگوں سے ڈرتے تھے کیونکہ وہ اسے نبی جانتے تھے ۔
اور یسوع پھر ان سے تمثیلوں میں کہنے لگا کہ
آسمان کی بادشاہی اس بادشاہ کی مانند ہے جس نے اپنے بیٹے کی شادی کی ۔
اور اپنے نوکروں کو بھیجا کے بلائے ہووں کو شادی میں بلا لائیں مگر انہوں نے آنا نہ چاہا ۔
پھر اس نے اور نوکروں کو یہ کہہ کر بھیجا کہ بلائے ہووں سے کہو کہ دیکھو میں نے ضیافت تیار کرلی ہے ۔ میرے بیل اور موٹے موٹے جانور زبح ہوچکے ہیں اور سب کچھ تیار ہے ۔ شادی میں آو ۔
مگر وہ بے پروائی کرکے چل دئے ۔ کوئی اپنے کھیت کو کوئی اپنی سوداگری کو ۔
اور باقیوں نے اس کے نوکروں کو پکڑ کر بے عزت کیا اور مار ڈالا ۔
بادشاہ غضبناک ہوا اور اس نے اپنا لشکر بھیج کر ان خونیوں کو ہلاک کر دیا اور ان کا شہر جلا دیا ۔
تب اس نے اپنے نوکروں سے کہا کہ شادی کی ضیافت تو تیار ہے مگر بلائے ہوئے لائق نہ تھے ۔
پس راستوں کے ناکوں پر جاو اور جتنے تمہیں ملیں شادی میں بلا لاو ۔
اور وہ نوکر باہر راستوں پر جاکر جو انہیں ملے کیا برے کیا بھلے سب کو جمع کر لائے اور شادی کی محفل مہمانوں سے بھر گئی ۔
اور جب بادشاہ مہمانوں کو دیکھنے کو اندر آیا تو اس نے وہاں ایک آدمی کو دیکھا جو شادی کے لباس میں نہ تھا ۔
اور اس نے اس سے کہا میاں تو شادی کی پوشاک پہنے بغیر یہاں کیونکر آگیا ؟ لیکن اس کا منہ بند ہوگیا ۔
اس پر بادشاہ نے خادموں سے کہا اس کے ہاتھ پاوں باندھ کر باہر اندھیرے میں ڈال دو ۔ وہاں رونا اور دانت پیسنا ہوگا ۔
کیونکہ بلائے ہوئے بہت ہیں مگر برگزیدہ تھوڑے ۔
اس وقت فریسیوں نے جاکر مشورہ کیا کہ اسے کیونکر باتوں میں پھنسائیں ۔
پس انہوں نے اپنے شاگردوں کو ہیرودیوں کے ساتھ اس کے پاس بھیجا اور انہوں نے کہا اے استاد ہم جانتے ہیں کہ تو سچا ہے اور سچائی سے خدا کی راہ کی تعلیم دیتا ہے اور کسی کی پروا نہیں کرتا کیونکہ تو کسی آدمی کا طرف دار نہیں ۔
پس ہمیں بتا ۔ تو کیا سمجھتا ہے ؟ قیصر کو جزیہ دینا روا ہے یا نہیں ؟
یسوع نے ان کی شرارت جان کر کہا اے ریاکارو مجھے کیوں آزماتے ہو ؟
جزیہ کا سکہ مجھے دکھاو ۔ وہ ایک دینار اس کے پاس لائے ۔
اس نے ان سے کہا یہ صورت اور نام کس کا ہے ؟
انہوں نے اس سے کہا قیصر کا ۔ اس پر اس نے ان سے کہا پس جو قیصر کا ہے قیصر کو اور جو خدا کا ہے خدا کو ادا کرو ۔
انہوں نے یہ سنکر تعجب کیا اور اسے چھوڑ کر چلے گئے ۔
اسی دن صدوقی جو کہتے ہیں کہ قیامت ہے ہی نہیں اس کے پاس آئے اور اس سے یہ سوال کیا کہ
اے استاد موسٰی نے کہا تھا کہ اگر کوئی بے اولاد مر جائے تو اس کا بھائی اسکی بیوی سے کرلے اور اپنے بھائی کے لئے نسل پیدا کرے ۔
اب ہمارے درمیان سات بھائی تھے اور پہلا بیاہ کرکے مرگیا اور اس سبب سے کہ اس کے اولاد نہ تھی اپنی بیوی اپنے بھائی کے لئے چھوڑ گیا ۔
اسی طرح دوسرا اور تیسرا بھی ساتویں تک ۔
سب کے بعد وہ عورت بھی مر گئی ۔
پس وہ قیامت میں ان ساتوں میں سے کس کی بیوی ہوگی ؟ کیونکہ سب نے اس سے بیاہ کیا تھا ۔
یسوع نے جواب میں ان سے کہا کہ تم گمراہ ہو اس لئے کہ نہ کتاب مقدس کو جانتے ہو نہ خدا کی قدرت کو ۔
کیونکہ قیامت میں بیاہ شادی نہ ہوگی بلکہ لوگ آسمان پر فرشتوں کی مانند ہونگے ۔
مگر مردوں کے جی اٹھنے کی بابت جو خدا نے تمہیں فرمایا تھا کیا تم نے وہ نہیں پڑھا کہ
میں ابرہام کا خدا اضحاق کا خدا اور یعقوب کا خدا ہوں ؟ وہ تو مردوں کا خدا نہیں بلکہ زندوں کا ہے ۔
لوگ یہ سنکر اس کی تعلیم سے حیران ہوئے ۔
اور جب فریسیوں نے سنا کہ اس نے صدوقیوں کا منہ بند کر دیا تو وہ جمع ہوگئے ۔
اور ان میں سے ایک عالم شرع نے آزمانے کے لئے اس سے پوچھا ۔
اے استاد توریت میں کونسا حکم بڑا ہے ؟
اس نے اس سے کہا کہ خداوند اپنے خدا سے اپنے سارے دل اور اپنی ساری جان اور اپنی ساری عقل سے محبت رکھ ۔
بڑا اور پہلا حکم یہی ہے ۔
اور دوسرا اس کی مانند یہ ہے کہ اپنے پڑوسی سے اپنے برابر محبت رکھ ۔
انہی دو حکموں پر تمام توریت اور انبیا کے صحیفوں کا مدار ہے ۔
اور جب فریسی جمع ہوئے تو یسوع نے ان سے پوچھا ۔
کہ تم مسیح کے حق میں کیا سمجھتے ہو ؟ وہ کس کا بیٹا ہے ؟ انہوں نے اس سے کہا داود کا ۔
اس نے ان سے کہا پس داود روح کی ہدایت سے کیونکر اسے خداوند کہتا ہے کہ
خداوند نے میرے خداوند سے کہا میری دہنی طرف بیٹھ جب تک میں تیرے دشمنوں کو تیرے پاوں کے نیچے نہ کر دوں ؟
پس جب داود اس کو خداوند کہتا ہے تو وہ اس کا بیٹا کیونکر ٹھہرا ؟
اور کوئی اس کے جواب میں ایک حرف نہ کہہ سکا اور نہ اس دن سے پھر کسی نے اس سے سوال کرنے کی جرات کی ۔
اس وقت یسوع نے بھیڑ سے اور اپنے شاگردوں سے یہ باتیں کہیں کہ
فقیہ اور فریسی موسٰی کی گدی پر بیٹھے ہیں ۔
پس جو کچھ وہ تمہیں بتائیں وہ سب کرو اور مانو لیکن ان کے سے کام نہ کرو کیونکہ وہ کہتے ہیں اور کرتے نہیں ۔
وہ ایسے بھاری بوجھ جنکو اٹھانا مشکل ہے باندھ کر لوگوں کے کندھوں پر رکھتے ہیں مگر آپ ان کو اپنی انگلی سے بھی ہلانا نہیں چاہتے ۔
وہ اپنے سب کام لوگوں کو دکھانے کو کرتے ہیں کیونکہ وہ اپنے تعویز بڑے بناتے اور اپنی پوشاک کے کنارے چوڑے رکھتے ہیں ۔
اور ضیافتوں میں صدرنشینی اور عبادتخانوں میں اعلٰے درجہ کی کرسیاں
اور بازاروں میں سلام اور آدمیوں سے ربی کہلانا پسند کرتے ہیں ۔
مگر تم ربی نہ کہلاو کیونکہ تمہارا استاد ایک ہی ہے اور تم سب بھائی ہو ۔
اور زمین پر کسی کو اپنا باپ نہ کہو کیونکہ تمہارا باپ ایک ہی ہے جو آسمانی ہے ۔
اور نہ تم ہادی کہلاو کیونکہ تمہارا ہادی ایک ہی ہے یعنی مسیح ۔
لیکن جو تم میں بڑا ہے وہ تمہارا خادم بنے ۔
اور جو کوئی اپنے آپ کو بڑا بنائے گا وہ چھوٹا کیا جائے گا اور جو اپنے آپ کو چھوٹا بنائے گا وہ بڑا کیا جائے گا ۔
اے ریاکار فقیہو اور فریسیو تم پر افسوس ! کہ آسمان کی بادشاہی لوگوں پر بند کرتے ہو کیونکہ نہ تو آپ داخل ہوتے ہو اور نہ داخل ہونے دیتے ہو ۔
[ اے ریاکار فقیہو اور فریسیو تم پر افسوس ! کہ تم بیواوں کے گھروں کو دبا بیٹھتے ہو اور دکھاوے کے لئے نماز کو طول دیتے ہو ۔ تمہیں زیادہ سزا ہوگی ۔ ]
اے ریاکار فقیہو اور فریسیو تم پر افسوس ! کہ ایک مرید کرنے کے لئے تری اور خشکی کا دورہ کرتے ہو اور جب وہ مرید ہو چکتا ہے تو اسے اپنے سے دونا جہنم کا فرزند بنا دیتے ہو ۔
اے اندھے راہ بتانے والو تم پر افسوس ! جو کہتے ہو کہ اگر کوئی مقدس کی قسم کھائے تو کچھ بات نہیں لیکن اگر مقدس کے سونے کی قسم کھائے تو اس کا پابند ہوگا ۔
اے احمقو اور اندھو کون سا بڑا ہے سونا یا مقدس جس نے سونے کو مقدس کیا ؟
اور پھر کہتے ہو کہ اگر کوئی قربان گاہ کی قسم کھائے تو کچھ بات نہیں لیکن جو نذر اس پر چڑھی ہو اگر اس کی قسم کھائے تو اس کا پابند ہوگا ۔
اے اندھو کونسی بڑی ہے ؟ نذر یا قربانگاہ جو نذر کو مقدس کرتی ہے ؟
پس جو قربانگاہ کی قسم کھاتا ہے وہ اس کی اور ان سب چیزوں کی جو اس پر ہیں قسم کھاتا ہے ۔
اور جو مقدس کی قسم کھاتا ہے وہ اس کی اور اس کے رہنے والے کی قسم کھاتا ہے ۔
اور جو آسمان کی قسم کھاتا ہے وہ خدا کے تخت کی اور اس پر بیٹھنے والے کی قسم کھاتا ہے ۔
اے ریاکار فقیہو اور فریسیو تم پر افسوس ! کہ پودینہ اور سونف اور زیرہ تو دہ یکی دیتے ہو پر تم نے شریعت کی زیادہ بھاری باتوں یعنی انصاف اور رحم اور ایمان کو چھوڑ دیا ہے ۔ لازم تھا کہ یہ بھی کرتے اور وہ بھی نہ چھوڑتے ۔
اے اندھے راہ بتانے والو جو مچھر کو تو چھانتے ہو اور انٹ کو نگل جاتے ہو ۔
اے ریاکار فقیہو اور فریسیو تم پر افسوس ! کہ پیالے اور رکابی کو اوپر سے صاف کرتے ہو مگر وہ اندر لوٹ اور ناپرہیزگاری سے بھرے ہیں ۔
اے اندھے فریسی ! پہلے پیالے اور رکابی کو اندر سے صاف کر تاکہ اوپر سے بھی صاف ہو جائیں ۔
اے ریاکار فقیہو اور فریسیو تم پر افسوس ! کہ تم سفیدی پھری ہوئی قبروں کی مانند ہو جو اوپر سے تو خوبصورت دکھائی دیتی ہیں ۔ مگر اندر مردوں کی ہڈیوں اور ہر طرح کی نجاست سے بھری ہیں ۔
اسی طرح تم بھی ظاہر میں تو لوگوں کو راستباز دکھائی دیتے ہو مگر باطن میں ریاکاری اور بےدینی سے بھرے ہو ۔
اے ریاکار فقیہو اور فریسیو تم پر افسوس ! کہ نبیوں کی قبریں بناتے ہو اور راستبازوں کے مقبرے آراستہ کرتے ہو ۔
اور کہتے ہو کہ اگر ہم اپنے باپ دادا کے زمانہ میں ہوتے تو نبیوں کے خون میں ان کے شریک نہ ہوتے ۔
اس طرح تم اپنی نسبت گواہی دیتے ہو کہ تم نبیوں کے قاتلوں کے فرزند ہو ۔
غرض اپنے باپ دادا کا پیمانہ بھردو ۔
اے سانپو ! اے افعی کے بچو ! تم جہنم کی سزا سے کیونکر بچو گے ؟
اس لئے دیکھو میں نبیوں اور داناوں اور فقیہوں کو تمہارے پاس بھیجتا ہوں ۔ ان میں سے تم بعض کو قتل کرو گے اور صلیب پر چڑھاو گے اور بعض کو اپنے عبادتخانوں میں کوڑے مارو گے اور شہر بشہر ستاتے پھرو گے ۔
تاکہ سب راستبازوں کا خون جو زمین پر بہایا گیا تم پر آئے ۔ راستباز ہابل کے خون سے لے کر برکیاہ کے بیٹے زکریاہ کے خون تک جسے تم نے مقدس اور قربانگاہ کے درمیان میں قتل کیا ۔
میں تم سے سچ کہتا ہوں کہ یہ سب کچھ اس زمانہ کے لوگوں پر آئے گا ۔
اے یروشلیم ! اے یروشلیم ! تو جو نبیوں کو قتل کرتی اور جو تیرے پاس بھیجے گئے ان کو سنگسار کرتی ہے ! کتنی بار میں نے چاہا کہ جس طرح مرغی اپنے بچوں کو پروں تلے جمع کر لیتی ہے اسی طرح میں بھی تیرے لڑکوں کو جمع کر لوں مگر تم نے نہ چاہا ! ۔
دیکھو تمہارا گھر تمہارے لئے ویران چھوڑا جاتا ہوں ۔
کیونکہ میں تم سے کہتا ہوں کہ اب سے مجھے پھر ہرگز نہ دیکھو گے جب تک نہ کہو گے کہ مبارک ہے وہ جو خداوند کے نام سے آتا ہے ۔
اور یسوع ہیکل سے نکلکر جا رہا تھا کہ اس کے شاگرد اس کے پاس آئے تاکہ اسے ہیکل کی عمارتیں دکھائیں ۔
اس نے جواب میں ان سے کہا کیا تم ان سب چیزوں کو نہیں دیکھتے ؟ میں تم سے سچ کہتا ہوں کہ یہاں کسی پتھر پر پتھر باقی نہ رہے گا جو گرایا نہ جائے گا ۔
اور جب وہ زیتون کے پہاڑ پر بیٹھا تھا اس کے شاگردوں نے الگ اس کے پاس آکر کہا ہم کو بتا کہ یہ باتیں کب ہونگی ؟ اور تیرے آنے اور دنیا کے آخر ہونے کا کیا نشان ہوگا ؟
یسوع نے جواب میں ان سے کہا کہ خبردار ! کوئی تم کو گمراہ نہ کردے ۔
کیونکہ بہتیرے میں نام سے آئیں گے اور کہیں گے میں مسیح ہوں اور بہت سے لوگوں کو گمراہ کریں گے ۔
اور تم لڑائیاں اور لڑائیوں کی افواہ سنو گے ۔ خبردار ! گھبرا نہ جانا ! کیونکہ ان باتوں کا واقع ہونا ضرور ہے لیکن اس وقت خاتمہ نہ ہوگا ۔
کیونکہ قوم پر قوم اور سلطنت پر سلطنت چڑھائی کرے گی اور جگہ جگہ کال پڑیں گے اور بھونچال آئیں گے ۔
لیکن یہ سب باتیں مصیبتوں کا شروع ہی ہونگی ۔
اس وقت لوگ تم کو ایزا دینے کے لئے پکڑوائیں گے اور تم کو قتل کریں گے اور میرے نام کی خاطر سب قومیں تم سے عداوت رکھیں گی ۔
اور اس وقت بہتیرے ٹھوکر کھائیں گے اور ایک دوسرے کو پکڑوائیں گے اور ایک دوسرے سے عداوت رکھیں گے ۔
اور بہت سے جھوٹے نبی اٹھ کھڑے ہونگے اور بہتیروں کو گمراہ کریں گے ۔
اور بےدینی کے بڑھ جانے سے بہتیروں کی محبت ٹھنڈی پڑ جائے گی ۔
مگر جو آخر تک برداشت کرے گا وہ نجات پائے گا ۔
اور بادشاہی کی اس خوشخبری کی منادی تمام دنیا میں ہوگی تاکہ سب قوموں کے لئے گواہی ہو ۔ تب خاتمہ ہوگا ۔
پس جب تم اس اجاڑنے والی مکرو چیز کو جس کا ذکر دانی ایل نبی کی معرفت ہوا ۔ مقدس مقام میں کھڑا ہوا دیکھو ( پڑھنے والا سمجھ لے ) ۔
تو جو یہودیہ میں ہوں وہ پہاڑوں پر بھاگ جائیں ۔
جو کوٹھے پر ہو وہ اپنے گھر کا اسباب لینے کو نیچے نہ اترے ۔
اور جو کھیت میں ہو وہ اپنا کپڑا لینے کو پیچھے نہ لوٹے ۔
مگر افسوس ان پر جو ان دنوں میں حاملہ ہوں اور جو دودھ پلاتی ہوں !
پس دعا کرو کہ تم کو جاڑوں میں یا سبت کے دن بھاگنا نہ پڑے ۔
کیونکہ اس وقت ایسی بڑی مصیبت ہوگی کہ دنیا کے شروع سے نہ اب تک ہوئی نہ کبھی ہوگی ۔
اور اگر وہ دن گھٹائے نہ جاتے تو کوئی بشر نہ بچتا ۔ مگر برگزیدوں کی خاطر وہ دن گھٹائے جائیں گے ۔
اس وقت اگر کوئی تم سے کہے کہ دیکھو مسیح یہاں ہے یا وہاں ہے تو یقین نہ کرنا ۔
کیونکہ جھوٹے مسیح اور جھوٹے نبی اٹھ کھڑے ہونگے اور ایسے بڑے نشان اور عجیب کام دکھائیں گے کہ اگر ممکن ہو تو برگزیدوں کو بھی گمراہ کرلیں ۔
دیکھو میں نے پہلے ہی تم سے کہہ دیا ہے ۔
پس اگر وہ تم سے کہیں کہ دیکھو وہ بیابان میں ہے تو باہر نہ جانا یا دیکھو وہ کوٹھریوں میں ہے تو یقین نہ کرنا ۔
کیونکہ جیسے بجلی پورب سے کوند کر پچھم تک دکھائی دیتی ہے ویسے ہی ابن آدم کا آنا ہوگا ۔
جہاں مردار ہے وہاں گدھ جمع ہوجائیں گے ۔
اور فورا ان دنوں کی مصیبت کے بعد سورج تاریک ہو جائے گا اور چاند اپنی روشنی نہ دے گا اور ستارے آسمان سے گریں گے اور آسمانوں کی قوتیں ہلائی جائیں گی ۔
اور اس وقت ابن آدم کا نشان آسمان پر دکھائی دے گا ۔ اور اس وقت زمین کی سب قومیں چھاتی پیٹیں گی اور ابن آدم کو بڑی قدرت اور جلال کے ساتھ آسمان کے بادلوں پر آتے دیکھیں گی ۔
اور وہ نرسنگے کی بڑی آواز کے ساتھ اپنے فرشتوں کو بھیجیگا اور وہ اس کے برگزیدوں کو چاروں طرف سے آسمان کے اس کنارے سے اس کنارے تک جمع کریں گے ۔
اب انجیر کے درخت سے ایک تمثیل سیکھو ۔ جونہی اس کی ڈالی نرم ہوتی ہے اور پتے نکلتے ہیں تم جان لیتے ہو کہ گرمی نزدیک ہے ۔
اسی طرح جب تم ان سب باتوں کو دیکھو تو جان لو کہ وہ نزدیک بلکہ دروازہ پر ہے ۔
میں تم سے سچ کہتا ہوں کہ جب تک یہ سب باتیں نہ ہو لیں یہ نسل ہرگز تمام نہ ہوگی ۔
آسمان اور زمیں ٹل جائیں گے لیکن میری باتیں ہرگز نہ ٹلیں گی ۔
لیکن اس دن اور اس گھڑی کی بابت کوئی نہیں جانتا ۔ نہ آسمان کے فرشتے نہ بیٹا مگر صرف باپ ۔
جیسا نوح کے دنوں میں ہوا ویسا ہی ابن آدم کے آنے کے وقت ہوگا ۔
کیونکہ جس طرح طوفان سے پہلے کے دنوں میں لوگ کھاتے پیتے اور بیاہ شادی کرتے تھے اس دن تک کہ نوح کشتی میں داخل ہوا ۔
اور جب تک طوفان آکر ان سب کو بہا نہ لے گیا ان کو خبر نہ ہوئی اسی طرح ابن آدم کا آنا ہوگا ۔
اس وقت دو آدمی کھیت میں ہونگے ایک لے لیا جائے گا اور دوسرا چھوڑ دیا جائے گا ۔
دو عورتیں چکی پیستی ہونگی ۔ ایک لے لی جائے گی اور دوسری چھوڑ دی جائے گی ۔
پس جاگتے رہو کیونکہ تم نہیں جانتے کہ تمہارا خداوند کس دن آئے گا ۔
لیکن یہ جان رکھو کہ اگر گھر کے مالک کو معلوم ہوتا کہ چور رات کو کونسے پہر آئے گا تو جاگتا رہتا اور اپنے گھر میں نقب نہ لگانے دیتا ۔
اس لئے تم بھی تیار رہو کیونکہ جس گھڑی تم کو گمان بھی نہ ہوگا ابن آدم آجائے گا ۔
پس وہ دیانتدار اور عقلمند نوکر کونسا ہے جسے مالک نے اپنے نوکر چاکروں پر مقرر کیا تاکہ وقت پر ان کو کھانا دے ؟
مبارک ہے وہ نوکر جسے اس کا مالک آکر ایسا ہی کرتے پائے ۔
میں تم سے سچ کہتا ہوں کہ وہ اسے اپنے سارے مال کا مختار کردے گا ۔
لیکن اگر وہ خراب نوکر اپنے دل میں یہ کہہ کر کہ میرے مالک کے آنے میں دیر ہے ۔
اپنے ہمخدمتوں کو مارنا شروع کرے اور شرابیوں کے ساتھ کھائے پئے ۔
تو اس نوکر کا مالک ایسے دن کہ وہ اس کی راہ نہ دیکھتا ہو اور ایسی گھڑی کہ وہ نہ جانتا ہو آ موجود ہوگا ۔
اور خوب کوڑے لگا کر اس کو ریاکاروں میں شامل کرے گا ۔ وہاں رونا اور دانت پیسنا ہوگا ۔
اس وقت آسمان کی بادشاہی ان دس کنواریوں کی مانند ہوگی جو اپنی مشعلیں لے کر دلہا کے استقبال کو نکلیں ۔
ان میں پانچ بیوقوف اور بانچ عقلمند تھیں ۔
جو بیوقوف تھیں انہوں نے اپنی مشعلیں تو لے لیں مگر تیل اپنے ساتھ نہ لیا ۔
مگر عقلمندوں نے اپنی مشعلوں کے ساتھ اپنی کپیوں میں تیل بھی لے لیا ۔
اور جب دلہا نے دیر لگائی تو سب انگھنے لگیں اور سو گئیں ۔
آدھی رات کو دھوم مچی کہ دیکھو دلہا آگیا ! اس کے استقبال کو نکلو ۔
اس وقت وہ سب کنواریاں اٹھ کر اپنی اپنی مشعل درست کرنے لگیں ۔
اور بیوقوفوں نے عقلمندوں سے کہا کہ اپنے تیل میں سے کچھ ہم کو بھی دیدو کیونکہ ہماری مشعلیں بھجی جاتی ہیں ۔
عقلمندوں نے جواب دیا کہ شاید ہمارے تمہارے دونوں کے لئے کافی نہ ہو ۔ بہتر یہ ہے کہ بیچنے والوں کے پاس جاکر اپنے واسطے مول لے لو ۔
جب وہ مول لینے جارہیں تھیں تو دلہا آ پہنچا ۔ اور جو تیار تھیں وہ اس کے ساتھ شادی کے جشن میں اندر چلی گئیں اور دروازہ بند ہوگیا ۔
پھر وہ باقی کنواریاں بھی آئیں اور کہنے لگیں اے خداوند ! اے خداوند ! ہمارے لئے دروازہ کھول دے ۔
اس نے جواب میں کہا میں تم سے سچ کہتا ہوں کہ میں تم کو نہیں جانتا ۔
پس جاگتے رہو کیونکہ تم نہ اس دن کو جانتے ہو نہ اس گھڑی کو ۔
کیونکہ یہ اس آدمی کا سا حال ہے جس نے پردیس جاتے وقت اپنے گھر کے نوکروں کو بلا کر اپنا مال ان کے سپرد کیا ۔
اور ایک کو پانچ توڑے دئے ۔ دوسرے کو دو اور تیسرے کو ایک یعنی ہر ایک کو اس کی لیاقت کے مطابق دیا اور پردیس چلا گیا ۔
جس کو پانچ توڑے ملے تھے اس نے فورا جاکر ان سے لین دین کیا اور پانچ توڑے اور پیدا کر لئے ۔
اسی طرح جسے دو ملے تھے اس نے بھی دو اور کمائے ۔
مگر جس کو ایک ملا تھا اس نے جاکر زمین کھودی اور اپنے مالک کا روپیہ چھپا دیا ۔
بڑی مدت کے بعد ان نوکروں کا مالک آیا اور ان سے حساب لینے لگا ۔
جس کو پانچ توڑے ملے تھے وہ پانچ توڑے اور لے کر آیا اور کہا اے خداوند ! تو نے پانچ توڑے مجھے سپرد کئے تھے ۔ دیکھ میں نے پانچ توڑے اور کمائے ۔
اس کے مالک نے اس سے کہا اے اچھے اور دیانتدار نوکر شاباش ! تو تھوڑے میں دیانتدار رہا ۔ میں تجھے بہت چیزوں کا مختار بناونگا ۔ اپنے مالک کی خوشی میں شریک ہو ۔
اور جس کو دو توڑے ملے تھے اس نے بھی پاس آکر کہا اے خداوند تو نے دو توڑے مجھے سپرد کئے تھے ۔ دیکھ میں نے دو توڑے اور کمائے ۔
اس کے مالک نے اس سے کہا اے اچھے اور دیانتدار نوکر شاباش ! تو تھوڑے میں دیانتدار رہا ۔ میں تجھے بہت چیزوں کا مختار بناونگا ۔ اپنے مالک کی خوشی میں شریک ہو ۔
اور جس کو ایک توڑا ملا تھا وہ بھی پاس آکر کہنے لگا اے خداوند میں تجھے جانتا تھا کہ تو سخت آدمی ہے اور جہاں نہیں بویا وہاں سے کاٹتا ہے اور جہاں نہیں بکھیرا وہاں سے جمع کرتا ہے ۔
پس میں ڈرا اور جاکر تیرا توڑا زمین میں چھپا دیا ۔ دیکھ جو تیرا ہے وہ موجود ہے ۔
اس کے مالک نے جواب میں اس سے کہا اے شریر اور سست نوکر ! تو جانتا تھا کہ جہاں میں نے نہیں بویا وہاں سے کاٹتا ہوں اور جہاں میں نے نہیں بکھیرا وہاں سے جمع کرتا ہوں ۔
پس تجھے لازم تھا کہ میرا روپیہ ساہوکاروں کو دیتا تو میں آکر اپنا مال سود سمیت لے لیتا ۔
پس اس سے وہ توڑا لے لو اور جس کے پاس دس توڑے ہیں اسے دیدو ۔
کیونکہ جس کسی کے پاس ہے اسے دیا جائے گا اور اس کے پاس زیادہ ہو جائے گا مگر جس کے پاس نہیں ہے اس سے وہ بھی جو اس کے پاس ہے لے لیا جائے گا ۔
اور اس نکمے نوکر کو باہر اندھیرے میں ڈال دو ۔ وہاں رونا اور دانت پیسنا ہوگا ۔
جب ابن آدم اپنے جلال میں آئے گا اور سب فرشتے اس کے ساتھ آئیں گے تب وہ اپنے جلال کے تخت پر بیٹھیگا ۔
اور سب قومیں اس کے سامنے جمع کی جائیں گی اور وہ ایک کو دوسرے سے جدا کرے گا جیسے چرواہا بھیڑوں کو بکریوں سے جدا کرتا ہے ۔
اور بھیڑوں کو اپنے دہنے اور بکریوں کو بائیں کھڑا کرے گا ۔
اس وقت بادشاہ اپنے دہنی طرف والوں سے کہے گا آو میرے باپ کے مبارک لوگو جو بادشاہی بنای عالم سے تمہارے لئے تیار کی گئی ہے اسے میراث میں لو ۔
کیونکہ میں بھوکا تھا ۔ تم نے مجھے کھانا کھلایا ۔ میں پیاسا تھا ۔ تم نے مجھے پانی پلایا ۔ میں پردیسی تھا ۔ تم نے مجھے اپنے گھر میں اتارا ۔
ننگا تھا ۔ تم نے مجھے کپڑا پہنایا ۔ بیمار تھا ۔ تم نے میری خبر لی ۔ قید میں تھا ۔ تم میرے پاس آئے ۔
تب راستباز جواب میں اس سے کہنیگے اے خداوند ! ہم نے کب تجھے بھوکا دیکھ کر کھانا کھلایا یا پیاسا دیکھ کر پانی پلایا ؟
ہم نے کب تجھے پردیسی دیکھ کر گھر میں اتارا ؟ یا ننگا دیکھ کر کپڑا پہنایا ؟
ہم کب تجھے بیمار یا قید میں دیکھ کر تیرے پاس آئے ؟
بادشاہ جواب میں ان سے کہے گا میں تم سے سچ کہتا ہوں چونکہ تم نے میرے ان سب سے چھوٹے بھائیوں میں سے کسی ایک کے ساتھ یہ سلوک کیا اس لئے میرے ہی ساتھ کیا ۔
پھر وہ بائیں طرف والوں سے کہے گا اے ملعونو میرے سامنے سے اس ہمیشہ کی آگ میں چلے جاو جو ابلیس اور اس کے فرشتوں کے لئے تیار کی گئی ہے ۔
کیونکہ میں بھوکا تھا ۔ تم نے مجھے کھانا نہ کھلایا ۔ پیاسا تھا ۔ تم نے مجھے پانی نہ پلایا ۔
پردیسی تھا ۔ تم نے مجھے گھر میں نہ اتارا ۔ ننگا تھا ۔ تم نے مجھے کپڑا نہ پہنایا ۔ بیمار اور قید میں تھا ۔ تم نے میری خبر نہ لی ۔
تب وہ بھی جواب میں کہیں گے اے خداوند ! ہم نے کب تجھے بھوکا یا پیاسا یا پردیسی یا ننگا یا بیمار یا قید میں دیکھ کر تیری خدمت نہ کی ؟
اس وقت وہ ان سے جواب میں کہے گا میں تم سے سچ کہتا ہوں چونکہ تم نے ان سب سے چھوٹوں میں سے کسی ایک کے ساتھ یہ سلوک نہ کیا اس لئے میرے ساتھ نہ کیا ۔
اور یہ ہمیشہ کی سزا پائیں گے مگر راستباز ہمیشہ کی زندگی ۔
اور جب یسوع یہ سب باتیں ختم کر چکا تو ایسا ہوا کہ اس نے اپنے شاگردوں سے کہا ۔
تم جانتے ہوکہ دو دن کے بعد عید فسح ہوگی اور ابن آدم مصلوب ہونے کو پکڑوایا جائے گا ۔
اس وقت سردار کاہن اور قوم کے بزرگ کائفا نام سردار کاہن کے دیوان خانہ میں جمع ہوئے ۔
اور مشورہ کیا کہ یسوع کو فریب سے پکڑ کر قتل کریں ۔
مگر کہتے تھے کہ عید میں نہیں ۔ ایسا نہ ہوکہ لوگوں میں بلوا ہو جائے ۔
اور جب یسوع بیت عنیاہ میں شمعون کوڑھی کے گھر میں تھا ۔
تو ایک عورت سنگ مرمر کے عطردان میں قیمتی عطر لے کر اس کے پاس آئی اور جب وہ کھانا کھانے بیٹھا تو اس کے سر پر ڈالا ۔
شاگرد یہ دیکھ کر خفا ہوئے اور کہنے لگے کہ یہ کس لئے ضائع کیا گیا ؟
یہ تو بڑے داموں کو بک کر غریبوں کو دیا جا سکتا تھا ۔
یسوع نے یہ جان کر ان سے کہا کہ اس عورت کو کیوں دق کرتے ہو ؟ اس نے تو میرے ساتھ بھلائی کی ہے ۔
کیونکہ غریب غربا تو ہمیشہ تمہارے پاس ہیں لیکن میں تمہارے پاس ہمیشہ نہ رہونگا ۔
اور اس نے جو یہ عطر میرے بدن پر ڈالا یہ میرے دفن کی تیاری کے واسطے کیا ۔
میں تم سے سچ کہتا ہوں کے تمام دنیا میں جہاں کہیں اس خوشخبری کی منادی کی جائے گی یہ بھی جو اس نے کیا اس کی یادگاری میں کہا جائے گا ۔
اس وقت ان بارہ میں سے ایک نے جس کا نام یہوداہ اسکریوتی تھا سردار کاہنوں کے پاس جاکر کہا کہ ۔
اگر میں اسے تمہارے حوالہ کرا دوں تو مجھے کیا دو گے ؟ انہوں نے اسے تیس روپے تول کر دیدئے ۔
اور وہ اس وقت سے اس کے پکڑوانے کو موقع ڈھونڈنے لگا ۔
اور عید فیطر کے پہلے دن شاگردوں نے یسوع کے پاس آکر کہا تو کہاں چاہتا ہے کہ ہم تیرے لئے فسح کھانے کی تیار کریں ؟
اس نے کہا شہر میں فلاں شخص کے پاس جاکر اس سے کہنا استاد فرماتا ہے کہ میرا وقت نزدیک ہے ۔ میں اپنے شاگردوں کے ساتھ تیرے ہاں عید فسح کروں گا ۔
اور جیسا یسوع نے شاگردوں کو حکم دیا تھا انہوں نے ویسا ہی کیا اور فسح تیار کیا ۔
جب شام ہوئی تو وہ بارہ شاگردوں کے ساتھ کھانا کھانے بیٹھا تھا ۔
اور جب وہ کھا رہے تھے تو اس نے کہا میں تم سے سچ کہتا ہوں کہ تم میں سے ایک مجھے پکڑوائے گا ۔
وہ بہت ہی دلگیر ہوئے اور ہر ایک اس سے کہنے لگا اے خداوند کیا میں ہوں ؟
اس نے جواب میں کہا جس نے میرے ساتھ طباق میں ہاتھ ڈالا ہے وہی مجھے پکڑوائے گا ۔
ابن آدم تو جیسا اس کے حق میں لکھا ہے جاتا ہی ہے لیکن اس آدمی پر افسوس جس کے وسیلہ سے ابن آدم پکڑوایا جاتا ہے ! اگر وہ آدمی پیدا نہ ہوتا تو اس کے لئے اچھا ہوتا ۔
اس کے پکڑوانے والے یہوداہ نے جواب میں کہا اے ربی کیا میں ہوں ؟ اس نے اس سے کہا تو نے خود کہہ دیا ۔
جب وہ کھا رہے تھے تو یسوع نے روٹی لی اور برکت دے کر توڑی اور شاگردوں کو دے کر کہا لو کھاو ۔ یہ میرا بدن ہے ۔
پھر پیالہ لے کر شکر کیا اور ان کو دے کر کہا تم سب اس میں سے پیو ۔
کیونکہ یہ میرا وہ عہد کا خون ہے جو بہتیروں کے لئے گناہوں کی معافی کے واسطے بہایا جاتا ہے ۔
میں تم سے کہتا ہوں کہ انگور کا یہ شیرہ پھر کبھی نہ پیونگا ۔ اس دن تک کہ تمہارے ساتھ اپنے باپ کی بادشاہی میں نیا نہ پیوں ۔
پھر وہ گیت گا کر باہر زیتون کے پہاڑ پر گئے ۔
اس وقت یسوع نے ان سے کہا تم سب اسی رات میری بابت ٹھوکر کھاو گے کیونکہ لکھا ہے کہ میں چرواہے کو مارونگا اور گلہ کی بھیڑیں پراگندہ ہو جائیں گی ۔
لیکن میں اپنے جی اٹھنے کے بعد تم سے پہلے گلیل کو جاونگا ۔
پطرس نے جواب میں اس سے کہا گو سب تیری بابت ٹھوکر کھائیں لیکن میں کبھی ٹھوکر نہ کھاونگا ۔
یسوع نے اس سے کہا میں تجھ سے سچ کہتا ہوں کہ اسی رات مرغ کے بانگ دینے سے پہلے تو تین بار میرا انکار کرے گا ۔
پطرس نے اس سے کہا اگر تیرے ساتھ مجھے مرنا بھی پڑے تو بھی تیرا انکار ہرگز نہ کروں گا اور سب شاگردوں نے بھی اسی طرح کہا ۔
اس وقت یسوع ان کے ساتھ گتسمنی نام ایک جگہ میں آیا اور اپنے شاگردوں سے کہا یہیں بیٹھے رہنا جب تک کہ میں وہاں جاکر دعا کروں ۔
اور پطرس اور زبدی کے دونوں بیٹوں کو ساتھ لے کر غمگین اور بے قرار ہونے لگا ۔
اس وقت اس نے ان سے کہا میری جان نہایت غمگین ہے ۔ یہاں تک کہ مرنے کی نوبت پہنچ گئی ہے ۔ تم یہاں ٹھہرو اور میرے ساتھ جاگتے رہو ۔
پھر ذرا آگے بڑھا اور منہ کے بل گر کر یوں دعا کی کہ اے میرے باپ ! اگر ہوسکے تو یہ پیالہ مجھ سے ٹل جائے ۔ تو بھی نہ جیسا میں چاہتا ہوں بلکہ جیسا تو چاہتا ہے ویسا ہی ہو ۔
پھر شاگردوں کے پاس آکر ان کو سوتے پایا اور پطرس سے کہا کیا تم میرے ساتھ ایک گھڑی بھی نہ جاگ سکے ؟
جاگو اور دعا کرو تاکہ آزمایش میں نہ پڑو ۔ روح تو مستعد ہے مگر جسم کمزور ہے ۔
پھر دوبارہ اس نے جاکر یوں دعا کی کہ اے میرے باپ ! اگر یہ میرے پئے بغیر نہیں ٹل سکتا تو تیری مرضی پوری ہو ۔
اور آکر انہیں پھر سوتے پایا کیونکہ ان کی آنکھیں نیند سے بھریں تھیں ۔
اور ان کو چھوڑ کر پھر چلا گیا اور پھر وہی بات کہہ کر تیسری بار دعا کی ۔
تب شاگردوں کے پاس آکر ان سے کہا اب سوتے رہو اور آرام کرو ۔ دیکھو وقت آ پہنچا اور ابن آدم گنہگاروں کے حوالہ کیا جاتا ہے ۔
اٹھو چلیں ۔ دیکھو میرا پکڑوانے والا نزدیک آ پہنچا ہے ۔
وہ یہ کہہ ہی رہا تھا کہ یہوداہ جو ان بارہ میں سے ایک تھا آیا اور اس کے ساتھ ایک بڑی بھیڑ تلواریں اور لاٹھیاں لئے سردار کاہنوں اور قوم کے بزرگوں کی طرف سے آ پہنچی ۔
اور اس کے پکڑوانے والے نے ان کو یہ نشان دیا تھا کہ جس کا میں بوسہ لوں وہی ہے ۔ اسے پکڑ لینا ۔
اور فورا اس نے یسوع کے پاس آکر کہا اے ربی سلام ! اور اس کے بوسے لئے ۔
یسوع نے اس سے کہا میاں ! جس کام کو آیا ہے وہ کرلے ۔ اس پر انہوں نے پاس آکر یسوع پر ہاتھ ڈالا اور اسے پکڑ لیا ۔
اور دیکھو یسوع کے ساتھیوں میں سے ایک نے ہاتھ بڑھا کر اپنی تلوار کھینچی اور سردار کاہن کے نوکر پر چلا کر اس کا کان اڑا دیا ۔
یسوع نے اس سے کہا اپنی تلوار کو میان میں کرلے کیونکہ جو تلوار کھینچتے ہیں وہ سب تلوار سے ہلاک کئے جائیں گے ۔
کیا تو نہیں سمجھتا کہ میں اپنے باپ سے منت کرسکتا ہوں اور وہ فرشتوں کے بارہ تمن سے زیادہ میرے پاس ابھی موجود کردے گا ؟
مگر وہ نوشتے کہ یونہی ہونا ضرور ہے کیونکر پورے ہونگے ؟
اسی وقت یسوع نے بھیڑ سے کہا کیا تم تلواریں اور لاٹھیاں لے کر مجھے ڈاکو کی طرح پکڑنے نکلے ہو ؟ میں ہر روز ہیکل میں بیٹھ کر تعلیم دیتا تھا اور تم نے مجھے نہیں پکڑا ۔
مگر یہ سب کچھ اس لئے ہوا ہے کہ نبیوں کے نوشتے پورے ہوں اس پر سب شاگرد اسے چھوڑ کر بھاگ گئے ۔
اور یسوع کے پکڑنے والے اس کو کائفا نام سردار کاہن کے پاس لے گئے جہاں فقیہ اور بزرگ جمع ہوگئے تھے ۔
اور پطرس دور دور اس کے پیچھے پیچھے سردار کاہن کے دیوان خانہ تک گیا اور اندر جاکر پیادوں کے ساتھ نتیجہ دیکھنے کو بیٹھ گیا ۔
اور سردار کاہن اور سب صدر عدالت والے یسوع کو مار ڈالنے کے لئے اس کے خلاف جھوٹی گواہی ڈھونڈنے لگے ۔
مگر نہ پائی گو بہت سے جھوٹے گواہ آئے ۔ لیکن آخرکار دو گواہوں نے آکر کہا کہ
اس نے کہا ہے میں خدا کے مقدس کو ڈھا سکتا اور تین دن میں اسے بنا سکتا ہوں ۔
اور سردار کاہن نے کھڑے ہوکر اس سے کہا تو جواب کیوں نہیں دیتا ؟ یہ تیرے خلاف کیا گواہی دیتے ہیں ؟
مگر یسوع خاموش ہی رہا ۔ سردار کاہن نے اس سے کہا میں تجھے زندہ خدا کی قسم دیتا ہوں کہ اگر تو خدا کا بیٹا مسیح ہے تو ہم سے کہہ دے ۔
یسوع نے اس سے کہا تونے خود کہہ دیا بلکہ میں تم سے کہتا ہوں کہ اس کے بعد تم ابن آدم کو قادر مطلق کی دہنی طرف بیٹھے اور آسمان کے بادلوں پر آتے دیکھو گے ۔
اس پر سردار کاہن نے یہ کہہ کر اپنے کپڑے پھاڑے کہ اس نے کفر بکا ہے ۔ اب ہم کو گواہوں کی کیا حاجت رہی ؟ دیکھو تم نے ابھی یہ کفر سنا ۔ تمہاری کیا رائے ہے ؟
انہوں نے جواب میں کہا وہ قتل کے لائق ہے ۔
اس پر انہوں نے اس کے منہ پر تھوکا اور اس کے مکے مارے اور بعض نے طمانچے مار کر کہا ۔
اے مسیح ہمیں نبوت سے بتا کہ تجھے کس نے مارا ؟
اور پطرس باہر صحن میں بیٹھا تھا کہ ایک لونڈی نے اس کے پاس آکر کہا تو بھی یسوع گلیلی کے ساتھ تھا ۔
اس نے سب کے سامنے یہ کہہ کر انکار کیا کہ میں نہیں جانتا تو کیا کہتی ہے ۔
اور جب وہ ڈیوڑھی میں چلا گیا تو دوسری نے اسے دیکھا اور جو وہاں تھے ان سے کہا یہ بھی یسوع ناصری کے ساتھ تھا ۔
اس نے قسم کھاکر پھر انکار کیا کہ میں اس آدمی کو نہیں جانتا ۔
تھوڑی دیر کے بعد جو وہاں کھڑے تھے انہوں نے پطرس کے پاس آکر کہا بیشک توبھی ان میں سے ہے کیونکہ تیری بولی سے بھی ظاہر ہوتا ہے ۔
اس پر وہ لعنت کرنے اور قسم کھانے لگا کہ میں اس آدمی کو نہیں جانتا اور فی الفور مرغ نے بانگ دی ۔
پطرس کو یسوع کی وہ بات یاد آئی جو اس نے کہی تھی کہ مرغ کے بانگ دینے سے پہلے تو تین بار میرا انکار کرے گا اور وہ باہر جاکر زار زار رویا ۔
جب صبح ہوئی تو سب سردار کاہنوں اور قوم کے بزرگوں نے یسوع کے خلاف مشورہ کیا کہ اسے مار ڈالیں ۔
اور اسے باندھ کر لے گئے اور پیلاطس حاکم کے حوالہ کیا ۔
جب اس کے پکڑوانے والے یہوداہ نے یہ دیکھا کہ وہ مجرم ٹھہرایا گیا تو پچھتایا اور وہ تیس روپے سردار کاہنوں اور بزرگوں کے پاس واپس لاکر کہا ۔
میں نے گناہ کیا کہ بے قصور کو قتل کے لئے پکڑوایا انہوں نے کہا ہمیں کیا ؟ تو جان ۔
اور وہ روپیوں کو مقدس میں پھینک کر چلا گیا اور جاکر اپنے آپ کو پھانسی دی ۔
سردار کاہنوں نے روپے لے کر کہا ان کو ہیکل کے خزانہ میں ڈالنا روا نہیں کیونکہ یہ خون کی قیمت ہے ۔
پس انہوں نے مشورہ کرکے ان روپیوں سے کمہار کا کھیت پردیسیوں کے دفن کرنے کے لئے خریدا ۔
اس سبب سے وہ کھیت آج تک خون کا کھیت کہلاتا ہے ۔
اس وقت وہ پورا ہوا جو یرمیاہ نبی کی معرفت کہا گیا تھا کہ جسکی قیمت ٹھہرائی گئی تھی انہوں نے اس کی قیمت کے وہ تیس روپے لے لئے ۔ ( اس کی قیمت بعض بنی اسرائیل نے ٹھہرائی تھی ) ۔
اور ان کو کمہار کے کھیت کے لئے دیا جیسا خداوند نے مجھے حکم دیا ۔
یسوع حاکم کے سامنے کھڑا تھا اور حاکم نے اس سے یہ پوچھا کہ کیا تو یہودیوں کا بادشاہ ہے ؟ یسوع نے اس سے کہا تو خود کہتا ہے ۔
اور جب سردار کاہن اور بزورگ اس پر الزام لگا رہے تھے اس نے کچھ جواب نہ دیا ۔
اس پر پیلاطس نے اس سے کہا کیا تو نہیں سنتا یہ تیرے خلاف کتنی گواہیاں دیتے ہیں ؟
اس نے ایک بات کا بھی اس کو جواب نہ دیا ۔ یہاں تک کہ حاکم نے بہت تعجب کیا ۔
اور حاکم کا دستور تھا کہ عید پر لوگوں کی خاطر ایک قیدی جسے وہ چاہتے تھے چھوڑ دیتا تھا ۔
اس وقت برابا نام ان کا ایک مشہور قیدی تھا ۔
پس جب وہ اکٹھے ہوئے تو پیلاطس نے ان سے کہا تم کسے چاہتے ہو کہ میں تمہاری خاطر چھوڑ دوں ؟ برابا کو یا یسوع کو جو مسیح کہلاتا ہے ؟
کیونکہ اسے معلوم تھا کہ انہوں نے اس کو حسد سے پکڑوایا ہے ۔
اور جب وہ تخت عدالت پر بیٹھا تھا تو اس کی بیوی نے اسے کہلا بھیجا کہ تو اس راستباز سے کچھ کام نہ رکھ کیونکہ میں نے آج خواب میں اس کے سبب سے بہت دکھ اٹھایا ہے ۔
لیکن سردار کاہنوں اور بزرگوں نے لوگوں کو ابھارا کہ برابا کو مانگ لیں اور یسوع کو ہلاک کرائیں ۔
حاکم نے ان سے کہا کہ ان دونوں میں سے کس کو چاہتے ہو کہ تمہاری خاطر چھوڑ دوں ؟ انہوں نے کہا برابا کو ۔
پیلاطس نے ان سے کہا پھر یسوع کو جو مسیح کہلاتا ہے کیا کروں ؟ سب نے کہا وہ مصلوب ہو ۔
اس نے کہا کیوں اس نے کیا برائی کی ہے ؟ مگر وہ اور بھی چلا چلا کر کہنے لگے وہ مصلوب ہو ۔
جب پیلاطس نے دیکھا کہ کچھ بن نہیں پڑتا بلکہ الٹا بلوا ہوتا جاتا ہے تو پانی لے کر لوگوں کے روبرو اپنے ہاتھ دھوئے اور کہا کہ میں اس راستباز کے خون سے بری ہوں ۔ تم جانو ۔
سب لوگوں نے جواب میں کہا اس کا خون ہماری اور ہماری اولاد کی گردن پر !
اس پر اس نے برابا کو ان کی خاطر چھوڑ دیا اور یسوع کو کوڑے لگوا کر حوالہ کیا کہ مصلوب ہو ۔
اس پر حاکم کے سپاہیوں نے یسوع کو قلعہ میں لے جاکر ساری پلٹن اس کے گرد جمع کی ۔
اور اس کے کپڑے اتار کر اسے قرمزی چوغہ پہنایا ۔
اور کانٹوں کا تاج بناکر اس کے سر پر رکھا اور ایک سرکنڈا اس کے دہنے ہاتھ میں دیا اور اس کے آگے گھٹنے ٹیک کر اسے ٹھٹھوں میں اڑانے لگے کہ اے یہودیوں کے بادشاہ آداب !
اور اس پر تھوکا اور وہی سرکنڈا لے کر اس کے سر پر مارنے لگے ۔
اور جب اس کا ٹھٹھا کر چکے تو چوغہ کو اس پر سے اتار کر پھر اسی کے کپڑے اسے پہنائے اور مصلوب کرنے کو لے گئے ۔
جب باہر آئے تو انہوں نے شمعون نام ایک کرینی آدمی کو پاکر اسے بیگار میں پکڑا کہ اس کی صلیب اٹھائے ۔
اور اس جگہ جو گلگتا یعنی کھوپڑی کی جگہ کہلاتی ہے پہنچکر ۔
پت ملی ہوئی مے اسے پینے کو دی مگر اس نے چکھ کر پینا نہ چاہا ۔
اور انہوں نے اسے مصلوب کیا اور اس کے کپڑے قرعہ ڈال کر بانٹ لئے ۔
اور وہاں بیٹھ کر اس کی نگہبانی کرنے لگے ۔
اور اس کا الزام لکھ کر اس کے سر سے اوپر لگا دیا کہ یہ یہودیوں کا بادشاہ یسوع ہے ۔
اس وقت اس کے ساتھ دو ڈاکو مصلوب ہوئے ۔ ایک دہنے اور ایک بائیں ۔
اور راہ چلنے والے سر ہلا ہلا کر اس کو لعن طعن کرتے اور کہتے تھے ۔
اے مقدس کو ڈھانے والے اور تین دن میں بنانے والے اپنے تئیں بچا ۔ اگر تو خدا کا بیٹا ہے تو صلیب پر سے اتر آ ۔
اسی طرح سردار کاہن بھی فقیہوں اور بزرگوں کے ساتھ ملکر ٹھٹھے سے کہتے تھے ۔
اس نے اوروں کو بچایا ۔ اپنی تئیں نہیں بچا سکتا ۔ یہ تو اسرائیل کا بادشاہ ہے ۔ اب صلیب پر سے اتر آئے تو ہم اس پر ایمان لائیں ۔
اس نے خدا پر بھروسہ کیا ہے اگر وہ اسے چاہتا ہے تو اب اس کو چھڑا لے کیونکہ اس نے کہا تھا میں خدا کا بیٹا ہوں ۔
اسی طرح ڈاکو بھی جو اس کے ساتھ مصلوب ہوئے تھے اس پر لعن طعن کرتے تھے ۔
اور دوپہر سے لے کر تیسرے پہر تک تمام ملک میں اندھیرا چھایا رہا ۔
اور تیسرے پہر کے قریب یسوع نے بڑی آواز سے چلا کر کہا ایلی ۔ ایلی ۔ لما شبقتنی ؟ یعنی اے میرے خدا ! اے میرے خدا ! تو نے مجھے کیوں چھوڑ دیا ؟
جو وہاں کھڑے تھے ان میں سے بعض نے سنکر کہا یہ ایلیاہ کو پکارتا ہے ۔
اور فورا ان میں سے ایک شخص دوڑا اور سپنج لے کر سرکہ میں ڈبویا اور سرکنڈے پر رکھ کر اسے چسایا ۔
مگر باقیوں نے کہا ٹھہر جاؤ ۔ دیکھیں تو ایلیاہ اسے بچانے آتا ہے یا نہیں ۔
یسوع نے پھر بڑی آواز سے چلا کر جان دے دی ۔
اور مقدس کا پردہ اوپر سے نیچے تک پھٹ کر دو ٹکڑے ہوگیا اور زمین لرزی اور چٹانیں تڑک گئیں ۔
اور قبریں کھل گئیں اور بہت سے جسم ان مقدسوں کے جو سو گئے تھے جی اٹھے ۔
اور اس کے جی اٹھنے کے بعد قبروں سے نکل کر مقدس شہروں میں گئے اور بہتوں کو دکھائی دئے ۔
پس صوبہ دار اور جو اس کے ساتھ یسوع کی نگہبانی کرتے تھے بھونچال اور تمام ماجرا دیکھ کر بہت ہی ڈر کر کہنے لگے کہ بیشک یہ خدا کا بیٹا تھا ۔
اور وہاں بہت سی عورتیں جو گلیل سے یسوع کی خدمت کرتی ہوئی اس کے پیچھے پیچھے آئی تھیں دور سے دیکھ رہی تھیں ۔
ان میں مریم مگدلینی تھی اور یعقوب اور یوسیس کی ماں مریم اور زبدی کے بیٹوں کی ماں ۔
جب شام ہوئی تو یوسف نام ارمتیاہ کا ایک دولتمند آدمی آیا جو خود بھی یسوع کا شاگرد تھا ۔
اس نے پیلاطس کے پاس جاکر یسوع کی لاش مانگی ۔ اس پر پیلاطس نے دے دینے کا حکم دیا ۔
اور یوسف نے لاش کو لے کر صاف مہین چادر میں لپیٹا ۔
اور اپنی نئی قبر میں جو اس نے چٹان میں کھدوائی تھی رکھا ۔ پھر وہ ایک بڑا پتھر قبر کے منہ پر لڑھکا کر چلا گیا ۔
اور مریم مگدلینی اور دوسری مریم وہاں قبر کے سامنے بیٹھی تھیں ۔
دوسرے دن جو تیاری کے بعد کا دن تھا سردار کاہنوں اور فریسیوں نے پیلاطس کے پاس جمع ہوکر کہا ۔
خداوند ہمیں یاد ہے کہ اس دھوکے باز نے جیتے جی کہا تھا میں تین دن کے بعد جی اٹھونگا ۔
پس حکم دے کہ تیسرے دن تک قبر کی نگہابانی کی جائے ۔ کہیں ایسا نہ ہو کہ اس کے شاگرد آکر اسے چرا لے جائیں اور لوگوں سے کہہ دیں کہ وہ مردوں میں سے جی اٹھا اور یہ پچھلا دھوکا پہلے سے بھی برا ہو ۔
پیلاطس نے ان سے کہا تمہارے پاس پہرے والے ہیں ۔ جاؤ جہاں تک تم سے ہوسکے اس کی نگہابانی کرو ۔
پس وہ پہرے والوں کو ساتھ لے کر گئے اور پتھر پر مہر کرکے قبر کی نگہابانی کی ۔
اور سبت کے بعد ہفتہ کے پہلے دن پو پھٹتے وقت مریم مگدلینی اور دوسری مریم قبر کو دیکھنے آئیں ۔
اور دیکھو ایک بڑا بھونچال آیا کیونکہ خداوند کا فرشتہ آسمان سے اترا اور پاس آکر پتھر کو لڑھکا دیا اور اس پر بیٹھ گیا ۔
اس کی صورت بجلی کی مانند تھی اور اس کی پوشاک برف کی مانند سفید تھی ۔
اور اس کے ڈر سے نگہابان کانپ اٹھے اور مردہ سے ہوگئے ۔
فرشتہ نے عورتوں سے کہا تم نہ ڈرو کیونکہ میں جانتا ہوں کہ تم یسوع کو ڈھونڈتی ہو جو مصلوب ہؤا تھا ۔
وہ یہاں نہیں ہے کیونکہ اپنے کہنے کے مطابق جی اٹھا ہے ۔ آؤ یہ جگہ دیکھو جہاں خداوند پڑا تھا ۔
اور جلد جاکر اس کے شاگردوں سے کہو کہ وہ مردوں میں سے جی اٹھا ہے اور دیکھو وہ تم سے پہلے گلیل کو جاتا ہے ۔ وہاں تم اس کو دیکھو گے ۔ دیکھو میں نے تم سے کہہ دیا ہے ۔
اور وہ خوف اور بڑی خوشی کے ساتھ قبر سے روانہ ہوکر اس کے شاگردوں کو خبر دینے دوڑیں ۔
اور دیکھو یسوع ان سے ملا اور اس نے کہا سلام ! انہوں نے پاس آکر اس کے قدم پکڑے اور اسے سجدہ کیا ۔
اس پر یسوع نے ان سے کہا ڈرو نہیں ۔ جاؤ میرے بھائیوں کو خبر دو تاکہ گلیل کو چلے جائیں ۔ وہاں مجھے دیکھیں گے ۔
جب وہ جارہی تھیں تو دیکھو پہرے والوں میں سےبعض نے شہر میں آکر تمام ماجرا سردار کاہنوں سے بیان کیا ۔
اور انہوں نے بزرگوں کے ساتھ جمع ہوکرمشورہ کیا اور سپاہیوں کو بہت سے روپیہ دے کر کہا ۔
یہ کہہ دینا کہ رات کو جب ہم سو رہے تھے تو اس کے شاگرد آکر اسے چرا لے گئے ۔
اور اگر یہ بات حاکم کے کان تک پہنچی تو ہم اسے سمجھا کر تم کو خطرہ سے بچالیں گے ۔
پس انہوں نے روپیہ لے کر جیسا سکھایا گیا تھا ویسا ہی کیا اور یہ بات آج تک یہودیوں میں مشہور ہے ۔
اور گیارہ شاگرد گلیل کے اس پہاڑ پر گئے جو یسوع نے ان کے لئے مقرر کیا تھا ۔
اور انہوں نے اسے دیکھ کر سجدہ کیا مگر بعض نے شک کیا ۔
یسوع نے پاس آکر ان سے باتیں کیں اور کہا کہ آسمان اور زمین کا کل اختیار مجھے دیا گیا ہے ۔
پس تم جاکر سب قوموں کو شاگرد بناؤ اور ان کو باپ اور بیٹے اور روح القدس کے نام سے بپتسمہ دو ۔
اور ان کو یہ تعلیم دو کہ ان سب باتوں پر عمل کریں جنکا میں نے تم کو حکم دیا اور دیکھو میں دنیا کے آخر تک ہمیشہ تمہارے ساتھ ہوں ۔
یسوع مسیح ابن خدا کی خوشخبری کا شروع ۔
جیسا یسعیاہ نبی کی کتاب میں لکھا ھے کہ دیکھ میں اپنا پیغمبر تیرے آگے بھیجتا ھوں جو تیری راہ تیار کرے گا ۔
بیابان میں پکارنے والے کی آواز آتی ھے کہ خداوند کی راہ تیار کرو ۔ اس کے راستے سیدے بناو ۔
یوحنا آیا اور بپتسمہ دیتا اور گناھوں کی معافی کے لئے توبہ کے بپتسمہ کی منادی کرتا تھا ۔
اور یہودیہ کے ملک کے سب لوگ اور یروشلم کے سب رھنے والے نکل کراس کے پاس گئے اورانھوں نے اپنے گناھوں کا اقرار کرکے دریای یردن میں اس سے بپتسمہ لیا ۔
اور یوحنا اونٹ کے بالوں کا لباس پھنے اورچمڑے کا پٹکا اپنی کمر سے باندھے رھتا اور ٹڈ یاں اور جنگلی شھد کھاتا تھا ۔
اور منادی کرتا تھا کے میرے بعد وہ شخص آنے والا ہے جو مجھ سے زور آور ھے میں اس لائق نھیں کہ جھک کر اس کی جوتیوں کا تسمہ کھولوں ۔
میں نے تو تمکو پانی سے بپتسمہ دیا مگر وہ تمکو روح القدوس سے بپتسمہ دے گا ۔
اور ان دنوں ایسا ہوا کہ یسوع نے گلیل کے ناصرۃ سےآکر یوحنا سے بپتسمہ لیا ۔
اورجب وہ پانی سے نکل کر اوپر آیا توفی الفور اس نے آسمان کو پھٹتے اور روح کو کبوتر کی مانند اپنے اوپر اترتے دیکھا ۔
اور آسمان سے آواز آئی کہ تو میرا پیارا بیٹا ہے ۔ تجھ سے میں خوش ہوں ۔
اور فی الفور روح نے اسے بیابان میں بھیج دیا ۔
اور وہ بیابان میں چالیس دن تک شیطان سے آزمایا گیا اور جنگلی جانوروں کے ساتھ رھا کیا اور فرشتے اس کی خدمت کرتے رھے ۔
پھر یوحنا کے پکڑوائے جانے کے بعد یسوع نے گلیل میں آکر خدا کی منادی کی ۔
اور کہا کہ وقت پورا ہوگیا ھے اور خدا کی بادشاھی نزدیک آگئی ہے ۔ توبہ کرو اور خوشخبری پر ایمان لاو ۔
اور گلیل کی جھیل کے کنارے جاتے ہوئے اس نے شمعون اور شمعون کے بھائی اندریاس کو جھیل میں جال ڈالتے دیکھا کیونکہ وہ ماہی گیر تھے ۔
اور یسوع نے ان سے کہا میرے پیچھے چلے آو تو میں تمکو آدم گیر بناؤں گا ۔
وہ فی الفور جال چھوڑکر اس کے پیچھے ہولئے ۔
اور تھوڑی دور بڑھ کر اس نے زبدی کے بیٹے یعقوب اور اس کے بھائی یوحنا کو کشتی پر جالوں کی مرمت کرتے دیکھا ۔
اس نے فی الفور ان کو بلایا اور وہ اپنے باپ زبدی کو کشتی پر مزدوروں کے ساتھھ چھوڑکر اس کے پیچھے ہولئے ۔
پھر وہ کفرنحوم میں داخل ہوئے اور وہ فی الفور سبت کے دن عبادت خانہ میں جاکر تعلیم دینے لگا ۔
اور لوگ اس کی تعلیم سے حیران ہوئے کیونکہ وہ ان کو فقیہوں کی طرح نہیں بلکہ صاحب اختیار کی طرح تعلیم دیتا تھا ۔
اور فی الفور ان کے عبادت خانہ میں ایک شخص ملا جس میں ناپاک روح تھی ۔ وہ یوں کہہ کر چلایا ۔
کہ اے یسوع ناصری ! ہمیں تجھھ سے کیا کام ؟ کیا تو ہم کو ہلاک کرنے آیا ہے ؟ میں تجھے جانتا ہوں کہ تو کون ہے ۔ خدا کا قدوس ہے ۔
یسوع نے اسے جھڑک کر کہا چپ رہ اور اس میں سے نکل جا ۔
پس وہ ناپاک روح اسے مروڑ کر اور بڑی آواز سے چلاکر اس میں سے نکل گئی ۔
اور سب لوگ حیران ہوئے اور آپس میں یہ کہہ کر بحث کرنے لگے کہ یہ کیا ہے ؟ یہ تو نئی تعلیم ہے ! وہ ناپاک روحوں کو بھی اختیار کے ساتھھ حکم دیتا ہے اور وہ اس کا حکم مانتی ہیں ۔
اور فی الفور اس کی شہرت گلیل کی اس تمام نواحی میں ہر جگہ پھیل گئی ۔
اور وہ فی الفور عباتخانہ سے نکل کر یعقوب اور یوحنا کے ساتھھ شمعون اور اندریاس کے گھر آئے ۔
شمعون کی ساس تپ میں پڑی تھی اور انہوں نے فی الفور اس کی خبر اسے دی ۔
اس نے پاس جاکر اور اس کا ہاتھھ پکڑکر اسے اٹھایا اور تپ اس پر سے اتر گئی اور وہ ان کی خدمت کرنے لگی ۔
شام کو جب سورج ڈوب گیا تو لوگ سب بیماروں کو اور ان کو جن میں بدروحیں تھیں اس کے پاس لائے ۔
اور سارا شہر دروازہ پر جمع ہوگیا ۔
اور اس نے بہتوں کو جو طرح طرح کی بیماریوں میں گرفتار تھے اچھا کیا اور بہت سی بدروحوں کو نکالا اور بدروحوں کو بولنے نہ دیا کیونکہ وہ اسے پہچانتی تھیں ۔
اور صبح ہی دن نکلنے سے بہت پہلے وہ اٹھھ کر نکلا اورایک ویران جگہ میں گیا اور وہاں دعا کی ۔
اور شمعون اور اس کے ساتھی اس کے پیچھے گئے ۔
اور جب وہ ملا تو اسں سے کہا کہ سب لوگ تجھے ڈھونڈ رہے ہیں ۔
اسں نے ان سے کہا آو ہم اور کہیں آس پاس کے شہروں میں چلیں تاکہ میں وہاں بھی منادی کروں کیونکہ میں اسی لیے نکلا ہوں ۔
اور وہ تمام گلیل میں ان کے عبادتخانوں میں جاجاکر منادی کرتا اور بدروحوں کو نکالتا رہا ۔
اورایک کوڑھی نے اس کے پاس آکر اس کی منت کی اور اس کے سامنے گھٹنے ٹیک کراس سےکہا اگر تو چاہے تو مجھے پاک صاف کرسکتا ہے ۔
اس نے اس پر ترس کھاکر ہاتھھ بڑھایا اور اسے چھوکر اس سے کہا میں چاہتا ہوں ۔ توپاک صاف ہوجا ۔
اور فی الفور اس کا کوڑھ جاتا رہا اور وہ پاک صاف ہوگیا ۔
اوراس نے اسے تاکید کرکےفی الفور رخصت کیا ۔
اور اس سے کہا خبردار کسی سےکچھھ نہ کہنا مگر جاکراپنے تئیں کاہن کو دکھا اور اپنے پاک صاف ہو جانے کی بابت ان چیزوں کو جو موسی نے مقرر کیں نذرگزران تاکہ ان کے لئے گواہی ہو ۔
لیکن وہ باہر جاکر بہت چرچا کرنے لگا اور اس بات کو ایسا مشہور کیا کہ یسوع شہر میں پھر ظاہرا داخل نہ ہوسکا بلکہ باہر ویران مقاموں میں وہا اور لوگ چاروں طرف سے اس کے پاس آتے تھے ۔
کئی دن بعد جب وہ کفرنحوم میں پھر داخل ہوا تو سنا گیا کہ وہ گھر میں ہے ۔
پھر اتنے آدمی جمع ہوگئے کہ دروازا کے پاس بھی جگہ نہ رہی اور وہ ان کوکلام سنارہا تھا ۔
اور لوگ ایک مفلوج کو چارآدمیوں سے اٹھواکر اس کے پاس لائے ۔
مگرجب وہ بھیڑ کے سبب سے اس کے نزدیک نہ آسکے تو انہوں نے اس چھت کو جہاں وہ تھا کھول دیا اور اسے ادھیڑ کر اس چار پائی کو جس پر مفلوج لیٹا تھا لٹکا دیا ۔
یسوع نے ان کا ایمان دیکھھ کرمفلوج سے کہا بیٹا تیرے گناہ معاف ہوئے ۔
مگر وہاں بعض فقیہ جو بیٹھے تھے ۔ وہ اپنے دلوں میں سوچنے لگےکہ ۔
یہ کیوں ایسا کہتا ہے ؟ کفر بکتا ہے خدا کے سوا گناہ کون معاف کرسکتا ہے ؟ ۔
اور فی الفور یسوع نے اپنی روح سے معلوم کرکے کہ وہ اپنے دلوں میں یوں سوچتے ہیں ان سے کہا تم کیوں اپنے دلوں میں یہ باتیں سوچتے ہو ؟
آسان کیا ہے ؟ مفلوج سے یہ کہنا کہ تیرے گناہ معاف ہوئے یا یہ کہنا کہ اٹھھ اور اپنی چار پائی اٹھا کر چل پھر ؟ ۔
لیکن اسلئے کہ تم جانو کہ ابن آدم کو زمین پر گناہ معاف کرنے کا اختیار ہے ) اس نے اس مفلوج سے کہا ( ۔
میں تجھھ سے کہتا ہوں اٹھھ اپنی چار پائی اٹھاکر اپنے گھر چلا جا ۔
اور وہ اٹھا اور فی الفور چار پائی اٹھا کر ان سب کے سامنے باہر چلاگیا ۔ چنانچہ وہ سب حیران ہوگئے اور خدا کی تمجید کرکے کہنے لگے ہم نے ایسا کبھی نہیں دیکھا تھا ۔
وہ پھر باہر جھیل کے کنارے گیا اور ساری بھیڑ اس کے پاس آئی اور وہ ان کو تعلیم دینے لگا ۔
جب وہ جارہا تھا تو اس نے حلفئی کے بیٹے لاوی کو محصول کی چوکی پر بیٹھے دیکھا اور اس سے کہا میرے پیچھے ہولے ۔ پس وہ اٹھکر اس کے پیچھے ہولیا ۔
اور یوں ہوا کہ وہ اس کے گھر میں کھانا کھانے بیٹھا اور بہت سے محصول لینے والے اور گنہگار لوگ یسوع اور اس کے شاگردوں کے ساتھھ کھانے بیٹھے کیونکہ وہ بہت تھے اور اس کے پیچھے ہولئے تھے ۔
اور فریسیوں کے فقیہوں نے اسے گنہگاروں اور محصول لینے والوں کے ساتھھ کھاتے دیکھھ کراس کے شاگردوں سے کہا یہ تو محصول لینے والوں اور گنہگاروں کے ساتھھ کھاتا پیتا ہے ۔
یسوع نے یہ سنکران سےکہا تندرستوں کوطبیب کی ضرورت نہیں بلکہ بیماروں کو ۔ میں راستبازوں کو نہیں بلکہ گنہگاروں کو بلانے آیا ہوں ۔
اور یوحنا کے شاگرد اور فریسی روزہ سے تھے ۔ انہوں نے آکر اس سے کہا یوحنا کے شاگرد اور فریسیوں کے شاگرد تو روزہ رکھتے ہیں لیکن تیرے شاگرد کیوں روزہ نہیں رکھتے ؟ ۔
یسوع نے ان سے کہا کیا براتی جب تک دلہا ان کے ساتھھ ہے روزہ رکھھ سکتے ہیں ؟ جس وقت تک دلہا ان کے ساتھھ ہے وہ روزہ نہیں رکھھ سکتے ۔
مگر وہ دن آئیں گے کہ دلہا ان سے جدا کیا جائے گا ۔ اس وقت وہ روزہ رکھیں گے ۔
کورے کپڑے کی پیوند پرانی پوشاک پر کوئی نہیں لگاتا ۔ نہیں تو وہ پیوند اس پوشاک میں سے کچھ کھینچ لے گا یعنی نیا پرانی سے اور وہ زیادہ پھٹ جائے گی ۔
اور نئی مے کو پرانی مشکوں میں کوئی نہیں بھرتا ۔ نہیں تو مشکیں مے سے پھٹ جائیں گی اور مے اور مشکیں دونوں برباد ہو جائیں گی بلکہ نئی مشکوں میں بھرتے ہیں ۔
اوریوں ہواکہ وہ سبت کے دن کھیتوں میں ہوکرجارہاتھااور اس کے شاگردراہ میں چلتے ہوے بالیں توڑنے لگے ۔
اورفریسیوں نے اس سے کہا دیکھھ یہ سبت کےدن وہ کام کیوں کرتے ہیں جو روا نہیں ؟ ۔
اس نے ان سے کہا کیا تم نے کبھی نہیں پڑھا کہ داود نے کیاکیا جب اس کو اور اس کے ساتھیوں کو ضرورت ہوٹی اور وہ بھوکے ہوے ؟ ۔
وہ کیونکر ابیاترسردار کاہین کے دنوں میں خداکے گھرمیں گیااوراس نے نذر کی روٹیاں کھاہیں جنکوکھانا کاہینوں کے سوا اور کسی کو روانہیں اور اپنے ساتھیوں کا بھی دیں ؟ ۔
اور اس نے ان سے کہا سبت آدمی کے لیے بنا ہے نہ آدمی سبت کے لیے ۔
پس ابن آدم سبت کا بھی مالک ہے ۔
اور وہ عبادت خانہ میں پھر داخل ہوا اور وہاں ایک آدمی تھا جس کا ہاتھھ سوکھا ہوا تھا ۔
اور وہ اس کی تاک میں رہے کہ اگر وہ اسے سبت کے دن اچھا کرے تو اس پر الزام لگائیں ۔
اس نے اس آدمی سے جس کا ہاتھھ سوکھا ہوا تھا کہا بیچ میں کھڑا ہو ۔
اور ان سے کہا سبت کے دن نیکی کرنا روا ہے یا بدی کرنا ؟ جان بچانا یا قتل کرنا ؟ وہ چپ رہ گئے ۔
اس نے ان کی سخت دلی کے سبب سے غمگین ہوکر اور چاروں طرف ان پر غصہ سے نظر کرکے اس آدمی سے کہا اپنا ہاتھھ بڑھا ۔ اس نے بڑھا دیا اور اس کا ہاتھھ درست ہوگیا ۔
پھر فریسی فی الفور باہر جاکر ہیرودیوں کے ساتھھ اس کے برخلاف مشورہ کرنے لگے کہ اسے کس طرح ہلاک کریں ۔
اور یسوع اپنے شاگردوں کے ساتھھ جھیل کی طرف چلاگیا اور گلیل سے ایک بڑی بھیڑ پیچھے ہولی اور یہودیہ ۔
اور یروشیلم اور ادومیہ سے یردن کے پار اور صور اور صیدا کے آس پاس سے ایک بڑی بھیڑ یہ سن کرکہ وہ کیسے بڑے کام کرتا ہے اس کے پاس آئی ۔
پس اس نے اپنے شاگردوں سے کہا بھیڑ کی وجہ سے ایک چھوٹی کشتی میرے لئے تیار رہے تاکہ وہ مجھے دبا نہ ڈالیں ۔
کیونکہ اس نے بہت لوگوں کو اچھا کیا تھا ۔ چنانچہ جتنے لوگ سخت بیماریوں میں گرفتار تھے اس پر گرے پڑتے تھے کہ اسے چھولیں ۔
اور ناپاک روحیں جب اسے دیکھتی تھیں اس کے آگے گر پڑتی اور پکار کر کہتی تھیں کہ تو خدا کا بیٹا ہے ۔
اور وہ ان کو بڑی تاکید کرتا تھا کہ مجھے ظاہر نہ کرنا ۔
پھر وہ پہاڑ پر چڑھ گیا اور جنکو وہ آپ چاہتا تھا ان کو پاس بلایا اور وہ اس کے پاس چلے آئے ۔
اور اس نے بارہ کو مقرر کیا تاکہ اس کے ساتھھ رہیں اور وہ ان کو بھیجے کہ منادی کریں ۔
اور بدروحوں کو نکالنے کا اختیار رکھیں ۔
وہ یہ ہیں : ۔ شمعوں جس کا نام پطرس رکھا ۔
اور زبدی کا بیٹا یعقوب اور یعقوب کا بھائی یوحنا جنکا بوانرگس یعنی گرج کے بیٹے رکھا ۔
اور اندریاس اور فلپس اور برتلمائی اور متی اور توما اور حلفئ کا بیٹا یعقوب اور تدی اور شمعون قنائی ۔
اور یہوداہ اسکریوتی جس نے اسے پکڑوا بھی دیا ۔ وہ گھر میں آیا ۔
اور اتنے لوگ پھر جمع ہوگئے کہ وہ کھانا بھی نہ کھاسکے ۔
جب اس کے عزیزوں نے یہ سنا تو اسے پکڑنے کو نکلے کیونکہ کہتے تھے کہ وہ بے خود ہے ۔
اور فقیہ جو یروشلیم سے آئے تھے یہ کہتے تھے کہ اس کے ساتھھ بعلزبول ہے اور یہ بھی کہ وہ بدروحوں کے سردار کی مدد سے بدروحوں کو نکالتا ہے ۔
وہ ان کو پاس بلاکر ان سے تمثیلوں میں کہنے لگا کہ شیطان کوشیطان کس طرح نکال سکتا ہے ؟ ۔
اور اگر کسی سلطنت میں پھوٹ پڑہ جائے تو وہ گھر قائم نہیں رہ سکتی ۔
اور اگر کسی گھر میں پھوٹ پڑ جائے تو وہ گھر قائم نہ رہ سکیگا ۔
اگر شیطان اپنا ہی مخالف ہوکر اپنے میں پھوٹ ڈالے تو وہ قائم نہیں رہ سکتا بلکہ اس کا خاتمہ ہوجائے گا ۔
لیکن کوئی آدمی کسی زور آور کے گھر میں گھس کر اس کے اسباب کو لوٹ نہیں سکتا جب تک وہ پہلے اس زور آور کو نہ باندھ لے تب اس کا گھر لوٹ لے گا ۔
میں تم سے سچ کہتا ہوں کہ بنی آدم کے سب گناہ اور جتنا کفر وہ بکتے ہیں معاف کیا جائے گا ۔
لیکن جو کوئی روح القدس کے حق میں کفر بکے وہ ابد تک معافی نہ پائے گا بلکہ ابدی گناہ کا قصور وار ہے ۔
کیونکہ وہ کہتے تھے کہ ا س میں ناپاک روح ہے ۔
پھر اس کی ماں اور اس کے بھائی آئے اور باہر کھڑے ہوکر اسے بلوا بھیجا ۔
اور بھیڑ اس کے آس پاس بیٹھی تھی اور انہوں نے اس سے کہا دیکھھ تیری ماں اور بھائی باہر تجھے پوچھتے ہیں ۔
اس نے ان کو یہ جواب دیا میری ماں اور میرے بھائی کون ہیں ؟ ۔
اور ان پر جو اس کے گرد بیٹھے تھے نظر کرکے کہا دیکھو میری ماں اور میرے بھائی یہ ہیں ! ۔
کیونکہ جو کوئی خدا کی مرضی پر چلے وہی میرا بھائی اور میری بہن اور ماں ہے ۔
وہ پھر جھیل کے کنارے تعلیم دینے لگا اور اس کے پاس ایسی بڑی بھیڑ جمع ہوگی کہ وہ جھیل میں ایک کشتی میں جا بیٹھا اور ساری بھیڑ خشکی پر جھیل کے کنارے رہی ۔
اور وہ ان کو تمثیلوں میں بہت سی باتیں سکھانے لگا اور اپنی تعلیم میں ان سے کہا ۔
سنو ! دیکھو ایک بونے والا بیج بونے نکلا ۔
اور بوتے وقت یوں ہوا کہ کچھھ راہ کے کنارے گرا اور پرندوں نے آکر اسے چگ لیا ۔
اور کچھھ پتھریلی زمین پر گرا جہاں اسے بہت مٹی نہ ملی اور گہری مٹی نہ ملنے کے سبب سے جلد اگ آیا ۔
اور جب سورج نکلا تو جل گیا اور جڑنہ ہونے کے سبب سے سوکھھ گیا ۔
اور کچھھ جھاڑیوں میں گرا اور جھاڑیوں نے بڑھ کر اسے دبالیا اور وہ پھل نہ لایا ۔
8 . اور کچھھ اچھی زمین پرگرا اور وہ اگا اور بڑھ کر پھلا اور کوئی تیس گنا کوئی ساٹھھ گنا کوئی سوگنا پھل لایا ۔
پھر اس نے کہا جس کے سننے کے کان ہوں وہ سن لے ۔
جب وہ اکیلا رہ گیا تو اس کے ساتھیوں نے ان بارہ سمیت اس سے ان تمثیلوں کی بابت پوچھا ۔
اس نے ان سے کہا کہ تم کو خدا کی بادشاہی کا بھید دیا گیا ہے مگر ان کے لئے جو باہر ہیں سب باتیں تمثیلوں میں ہوتی ہیں ۔
تاکہ وہ دیکھتے ہوئے دیکھیں اور معلوم نہ کریں اور سنتے ہوئے سنیں اور نہ سمجھیں ۔ ایسا نہ ہوکہ وہ رجوع لائیں اور معافی پائیں ۔
پھر اس نے ان سے کہا کیا تم یہ تمثیل نہیں سمجھے ؟ پھر سب تمثیلوں کو کیونکر سمجھوگے ؟ ۔
بونے والا کلام بوتا ہے ۔
جو راہ کے کنارے ہیں جہاں کلام بویا جاتا ہے یہ وہ ہیں کہ جب انہوں نے سنا تو شیطان فی الفور آکر اس کلام کو جو ان میں بویا گیا تھا اٹھالے جاتا ہے ۔
اور اسی طرح جو پتھریلی زمین میں بوئے گئے یہ وہ ہیں جو کلام کو سنکر فی الفور خوشی سے قبول کرلیتے ہیں ۔
اور اپنے اندر جڑ نہیں رکھتے بلکہ چند روزہ ہیں ۔ پھر جب کلام کے سبب سے مصیبت یا ظلم برپا ہوتا ہے تو فی الفور ٹھوکر کھاتے ہیں ۔
اور جو جاڑیوں میں بوئے گئے وہ اور ہیں ۔ یہ وہ ہیں جنہوں نے کلام سنا ۔
اور دنیا کی فکر اور دولت کا فریب اور اور چیزوں کا لالچ داخل ہوکر کلام کو دبا دیتے ہیں اور وہ بے پھل رہ جاتا ہے ۔
اور جو اچھی زمین میں بوئے گئے یہ وہ ہیں جو کلام کو سنتے اور قبول کرتے اور پھل لاتے ہیں ۔ کوئی تیس گنا کوئی ساٹھھ گنا کوئی سوگنا ۔
اور اس نے ان سے کہا کیا چراغ اس لئے لاتے ہیں کہ پیمانہ یا پلنگ کے نیچے رکھا جائے ۔ اس لئے نہیں کہ چراغدان پر رکھا جائے ؟ ۔
کیونکہ کوئی چیزچھپی نہیں مگراس لئے کہ ظاہرہوجائے اور پوشیدہ نہیں ہوئی مگر اس لئے کہ ظہورمیں آئے ۔
اگر کسی کے سننے کے کان ہوں توسن لے ۔
پھراس نے ان سے کہا خبردارر ہوکہ کیا سنتے ہو ۔ جس پیمانہ سے تم ناپتے ہو اسی سے تمہارے لئے ناپا جائے گا اور تمکو زیادہ دیا جائے گا ۔
کیونکہ جسکے پاس ہے اسے دیا جائے گا اور جسکے پاس نہیں ہے اس سے وہ بھی جو اس کے پاس ہے لےلیا جائے گا ۔
اوراس نے کہا خدا کی بادشاہی ایسی ہے جیسے کوئی آدمی زمین میں بیج ڈالے ۔
اور رات کو سوئے اوردن کو جاگے اور وہ بیج اس طرح اگے اور بڑھے کہ وہ نہ جانے ۔
زمین آپ سے آپ پھل لاتی ہے پہلے پتی ۔ پھربالیں ۔ پھر بالوں میں تیاردانے ۔
پھرجب اناج پک چکا تووہ فی الفور درانتی لگاتا ہے کیونکہ کاٹنےکاوقت آپہنچا ۔
پھر اس نے کہا ہم خدا کی بادشاہی کو کس سے تشبیہ دیں اور کس تمثیل میں اسے بیان کریں ؟ ۔
وہ رائی کے دانےکی مانند ہے کہ جب زمین میں بویا ہے تو زمین کے سب بیجوں سے چھوٹا ہوتا ہے ۔
مگرجب بودیا گیا تو اگ کرسب ترکاریوں سے بڑا ہوجاتا ہے اور ایسی بڑی ڈالیاں نکالتا ہے کہ ہوا کے پرندے اس کے سایہ میں بسیرا کرسکتے ہیں ۔
اور وہ ان کواس قسم کی بہت سی تمثیلیں دے دے کر ان کی سمجھھ کے مطابق کلام سناتا تھا ۔
اوربےتمثیل ان سے کچھھ نہ کہتا تھا لیکن خلوت میں اپنے خاص شاگردوں سے سب باتوں کے معنی بیان کرتا تھا ۔
اسی دن جب شام ہوئی تو اس نے ان سے کہا آوپار چلیں ۔
اور وہ بھیڑ کو چھوڑ کراسے جس حال میں وہ تھا کشتی پر ساتھھ لے چلے اور اس کے ساتھھ اور کشتیاں بھی تھیں ۔
تب بڑی آندھی چلی اورلہریں کشتی پر یہاں تک آئیں کہ کشتی پانی سے بھری جاتی تھی ۔
اوروہ خود پیھچے کی طرف گدی پر سورہا تھا ۔ پس انہوں نےاسےجگا کرکہا اے استاد کیا تھجے فکرنہیں کہ ہم ہلاک ہوئےجاتے ہیں ؟ ۔
اس نے اٹھھ کر ہوا کوڈانٹا اورپانی سےکہا ساکت ہو ۔ تھم جا ! پس ہوا بند ہوگئی اوربڑا امن ہوگیا ۔
پھر ان سے کہا تم کیوں ڈرتے ہو ؟ اب تک ایمان نہیں رکھتے ؟ ۔
اور وہ نہایت ڈرگئے اورآپس میں کہنے لگے یہ کون ہے کہ ہوا اورپانی بھی اس کا حکم مانتے ہیں ؟ ۔
اور وہ جھیل کے پار گراسینیوں کے علاقہ میں پہنچے ۔
اور جب وہ کشتی سے اترا تو فی الفور ایک آدمی جس میں ناپاک روح تھی قبروں سے نکل کر اس سے ملا ۔
وہ قبروں میں رہا کرتا تھا اور اب کوئی اسے زنجیروں سے بھی نہ باندھ سکتا تھا ۔
کیونکہ وہ بار بار بیڑیوں اور زنجیروں سے باندھا گیا تھا لیکن اس نے زنجیروں توڑا اور بھیڑیوں کو ٹکڑے ٹکڑے کیا تھا اور کوئی اسے قابو میں نہ لاسکتا تھا ۔
اور وہ ہمیشہ رات دن قبروں اور پہاڑوں میں چلاتا اور اپنے تئیں پتھروں سے زخمی کرتا تھا ۔
وہ یسوع کو دور سے دیکھھ کر دوڑا اور اسے سجدہ کیا ۔
اور بڑی آواز سے چلاکر کہا اے یسوع خدا تعالٰے کے فرزند مجھے تجھھ سے کیا کام ؟ تجھے خدا کی قسم دیتا ہوں مجھے عزاب میں نہ ڈال ۔
کیونکہ اس نے اس سےکہا تھا اے ناپاک روح اس آدمی میں سے نکل آ ۔
پھر اس نے اس سے پوچھا تیرا نام کیا ہے ؟ اس نے اس سے کہا میرا نام لشکر ہے کیونکہ ہم بہت ہیں ۔
پھر اس نے اس کی بہت منت کی کہ ہمیں اس علاقہ سے باہر نہ بھیج ۔
اور وہاں پہاڑ سواروں کا ایک بڑا غول چررہا تھا ۔
پس انہوں نے اس کی منت کرکے کہا کہ ہم کو ان سواروں میں بھیج دے تاکہ ہم ان میں داخل ہوں ۔
پس اس نے ان کو اجازت دی اور ناپاک روحیں نکل کر سواروں کے میں داخل ہوگئیں اور وہ غول جو کوئی دوہزار کا تھا کڑاڑے پر سے جھپٹ کر جھیل میں جا پڑا اور جھیل میں ڈوب مرا ۔
اور ان کے کے چرانے والوں نے بھاگ کر شہر اور دیہات میں خبر پہنچائی ۔
پس لوگ یہ ماجرا دیکھنے کو نکل کر یسوع کے پاس آئے اور جس میں بدروحیں یعنی بدروحوں کا لشکر تھا ۔ اس کو بیٹھے اور کپڑے پہنے اور ہوش میں دیکھھ کر ڈرگئے ۔
اور دیکھنے والوں نے اس کا حال جس میں بدروحیں تھیں اور سواروں کا ماجرا ان سے بیان کیا ۔
وہ اس کی منت کرنے لگے کہ ہماری سرحد سے چلا جا ۔
اور جب وہ کشتی میں داخل ہونے لگا تو جس میں بدروحیں تھیں اس نے اس کی منت کی کہ میں تیرے ساتھھ رہوں ۔
لیکن اس نے اسے اجازت نہ دی بلکہ اس سے کہا کہ اپنے لوگوں کے پاس اپنے گھر جا اور ان کو خبر دے کہ خداوند نے تیرے لئے کیسے بڑے کام کئے اور تجھھ پر رحم کیا ۔
وہ گیا اور دکپلس میں اس بات کا چرچا کرنے لگا کہ یسوع نے اس کے لئے کیسے بڑے کام کئے اور سب لوگ تعجب کرتے تھے ۔
جب یسوع پھر کشتی میں پارگیا تو بڑی بھیڑ اس کے پاس جمع ہوئی اور وہ جھیل کے کنارے تھا ۔
اورعبادت خانہ کے سرداروں میں سے ایک شخص یائیرنام آیا اور اسے دیکھھ کر اس کے قدموں پر گرا ۔
اور یہ کہہ کر اس کی بہت منت کی کہ میری چھوٹی بیٹی مرنے کو ہے ۔ تو آکر اپنے ہاتھھ اس پر رکھھ تاکہ وہ اچھی ہوجائے اور زندہ رہے ۔
پس وہ اس کے ساتھھ چلا اور بہت سے لوگ اس کے پیچھے ہولئے اور اس پر گرے پڑتے تھے ۔
پھر ایک عورت جس کے بارہ برس سے خون جاری تھا ۔
اور کئی طبیبوں سے بڑی تکلیف اٹھا چکی تھی اور اپنا سب مال خرچ کرکے بھی اسے کچھھ فائدہ نہ ہئوا تھا بلکہ زیادہ بیمار ہوگئی تھی ۔
یسوع کا حال سنکر بھیڑ میں اس کے پیچھے سے آئی اور اس کی پوشاک کو چھئوا ۔
کیونکہ وہ کہتی تھی کہ اگر میں صرف اس کی پوشاک ہی چھولونگی تو اچھی ہوجاونگی ۔
اور فی الفور اس کا خون بہنا بند ہوگیا اور اس نے اپنے بدن میں معلوم کیا کہ میں نے اس بیماری سے شفا پائی ۔
یسوع نے فی الفور اپنے میں معلوم کرکےکہ مجھھ میں سے قوت نکلی اس بیھڑ میں پیچھے مڑکرکہا کس نے میری پوشاک چھوئی ؟ ۔
اس کے شاگردوں نے اس سے کہا تودیکھتا ہے کہ بھیڑ تجھھ پرگری پڑتی ہے پھر تو کہتا ہے مجھے کس نے چھئوا ؟ ۔
اس نے چاروں طرف نگاہ کی تاکہ جس نے یہ کام کیا تھا اسے دیکھے ۔
وہ عورت جو کچھھ اس سے ہئوا تھا محسوس کرکے ڈرتی اور کاپتی ہوئی آئی اور اس کے آگے گر پڑی اور سارا حال سچ سچ اس سے کہہ دیا ۔
اس نے اس سے کہا بیٹی تیرے ایمان سے تجھے شفا ملی ۔ سلامت جا اور اپنی اس بیماری سے بچی رہ ۔
وہ یہ کہہ ہی رہا تھا کہ عبادت خانہ کے سردار کے ہاں سے لوگوں نے آکر کہا کہ تیری بیٹی مرگئی ۔ اب استاد کو کیوں تکلیف دیتا ہے ؟ ۔
جو بات وہ کہہ رہے تھے اس پر یسوع نے توجہ نہ کرکے عبادت خانہ کے سردار سے کہا خوف نہ کر ۔ فقط اعتقاد رکھھ ۔
پھر اس نے پطرس اور یعقوب اوریعقوب کے بھائی یوحنا کے سوا اور کسی کو اپنے ساتھھ چلنے کی اجازت نہ دی ۔
اور وہ عبادت خانہ کے سردار کے گھر میں آئے اور اس نے دیکھا کہ ہلڑ ہورہا ہے اور لوگ بہت روپیٹ رہے ہیں ۔
اور اندر جاکر ان سے کہا تم کیوں غل مچاتے اور روتے ہو ؟ لڑکی مرنہیں گئ بلکہ سوتی ہے ۔
وہ اس پر ہنسنے لگے لیکن وہ سب کو نکال کر لڑکی کے ماں باپ کو اور اپنے ساتھیوں کو لے کر جہاں لڑکی پڑی تھی اندرگیا ۔
اور لڑکی کا ہاتھھ پکڑ کر اس سے کہا تلیتا قومی ۔ جس کا ترجمہ ہے اے لڑکی میں تجھھ سے کہتا ہوں اٹھھ ۔
وہ لڑکی فی الفور اٹھھ کر چلنے پھرنے لگی کیونکہ وہ بارہ برس کی تھی ۔ اس پرلوگ بہت ہی حیران ہوئے ۔
پھر اس نے ان کو تاکید سے حکم دیا کہ یہ کوئی نہ جانے اور فرمایا کہ لڑکی کو کچھھ کھانے کو دیا جائے ۔
پھر وہاں سے نکل کر وہ اپنے وطن میں آیا اور اس کے شاگرد اس کے پیچھے ہولئے ۔
جب سبت کا دن آیا تو وہ عبادت خانہ میں تعلیم دینے لگا اور بہت لوگ سنکر حیران ہوئے اور کہنے لگے کہ یہ باتیں اس میں کہاں سے آگئیں ؟ اور یہ کیا حکمت ہے جو اسے بخشی گئی اور کیسے معجزے اس کے ہاتھھ سے ظاہر ہوتے ہیں ؟ ۔
کیا یہ وہی بڑھئی نہیں جو مریم کا بیٹا اور یعقوب اور یوسیس اور یہوداہ اور شمعون کا بھائی ہے ؟ اور کیا اس کی بہنیں یہاں ہمارے ہاں نہیں ؟ پس انہوں نے اس کے سبب سے ٹھوکر کھائی ۔
یسوع نے ان سے کہا نبی اپنے وطن اور اپنے رشتہ داروں اور اپنے گھر کے سوا اور کہیں بے عزت نہیں ہوتا ۔
اور وہ کوئی معزہ وہاں نہ دکھا سکا ۔ صرف تھوڑے سے بیماروں پر ہاتھھ رکھھ کر انہیں اچھا کردیا ۔
اور اس نے ان کی بے اعتقادی پر تعجب کیا ۔ اور وہ چاروں طرف کے گاوں میں تعلیم دیتا پھرا ۔
اور اس نے ان بارہ کو اپنے پاس بلاکر دو دو کرکے بھیجنا شروع کیا اور ان کو ناپاک روحوں پر اختیار بخشا ۔
اور حکم دیا کہ راستہ کے لئے لاٹھی کے سوا کچھھ نہ لو ۔ نہ روٹی ۔ نہ جھولی ۔ نہ اپنے کمر بند میں پیسے ۔
مگر جوتیا پہنو اور دو کرتے نہ پہنو ۔
اور اس نے ان سے کہا جہاں تم کسی گھر میں داخل ہوتو اسی میں رہو جب تک وہاں سے روانہ نہ ہو ۔
اور جس جگہ کے لوگ تم کو قبول نہ کریں اور تمہاری نہ سنیں وہاں سے چلتے وقت اپنے تلووں کی گرد جھاڑدو تاکہ ان پر گواہی ہو ۔
اور انہوں نے روانہ ہوکر منادی کی کہ توبہ کرو ۔
اور بہت سی بدروحوں کو نکالا اور بہت سے بیماروں کو تیل مل کر اچھا کیا ۔
اور ہیرودیس بادشاہ نے اس کا ذکر سنا کیونکہ اس کا نام مشہور ہو گیا تھا اور اس نے کہا کہ یوحنا بپتسمہ دینے والا مردوں میں سے جی اٹھا ہے کیونکہ اس سے معزے ظاہر ہوتے تھے ۔
مگر بعض کہتے تھے کہ ایلیاہ ہے اور بعض یہ کہ نبیوں میں سے کسی کی مانند ایک نبی ہے ۔
مگر ہیرودیس سن کر کہا کہ یوحنا جس کا سر میں نے کٹوایا وہی جی اٹھا ہے ۔
کیونکہ ہیرودیس نے اپنے آدمی کو بھیج کر یوحنا کو پکڑوایا اور اپنے بھائی فلپس کی بیوی ہیرودیاس کے سبب سے اسے قید خانہ میں باندھ رکھا تھا کیونکہ ہیرودیس نے اس سے بیاہ کرلیا تھا ۔
اور یوحنا نے اس سے کہا تھا کہ اپنے بھائی کی بیوی کو رکھنا تجھے روا نہیں ۔
پس ہیرودیاس اس سے دشمنی رکھتی اور چاہتی تھی کہا اسے قتل کرائے مگر نہ ہوسکا ۔
کیونکہ ہیرودیس یوحنا کو راستباز اور مقدس آدمی جان کر اس سے ڈرتا اور اس سے ڈرتا اور اسے بچائے رکھتا تھا اور اس کی باتیں سن کر بہت حیران ہوجاتا تھا مگر سنتا خوشی سے تھا ۔
اور موقع کے دن جب ہیرودیس نے اپنی سالگرہ میں اپنے امیروں اور فوجی سرداروں اور گلیل رئیسوں کی ضیافت کی ۔
اور اسی ہیرودیاس کی بیٹی اندر آئی اور ناچ کر ہیرودیس اور اس کے مہمانوں کو خوش کیا تو بادشاہ نے اس لڑکی سے کہا جو چاہے مجھھ سے مانگ میں تجھے دونگا ۔
اور اس نے قسم کھائی کہ جو تو مجھھ سے مانگیگی اپنی آدھی سلطنت تک تجھے دونگا ۔
اور اس نے باہر جاکر اپنی ماں سے کہا کہ میں کیا مانگوں ؟ اس نے کہا یوحنا بپتسمہ دینے والے کا سر ۔
وہ فی الفور بادشاہ کے پاس جلدی سے اندر آئی اور اس سے عرض کی میں چاہتی ہوں کہ تو یوحنا بپتسمہ دینے والے کا سر ایک تھال میں ابھی مجھے منگوادے ۔
بادشاہ بہت غمگین ہئوا مگر اپنی قسموں اور مہمانوں کے سبب سے اس سے انکار کرنا نہ چاہا ۔
پس بادشاہ نے فی الفور ایک سپاہی کو حکم دے کر بھیجا کہ اس کا سر لائے ۔ اس جاکر قید خانہ میں اس کا سرکاٹا ۔
اور ایک تھال میں لاکر لڑکی کو دیا اور لڑکی نے اپنی ماں کو دیا ۔
پھر اس کے شاگرد سن کر آئے اور اس کی لاش اٹھا کر قبر میں رکھی ۔
اور رسول یسوع کے پاس جمع ہوئے اور جو کچھھ انہوں نے کیا اور سکھایا تھا سب اس سے بیان کیا ۔
اس نے ان سے کہا تم آپ الگ ویران جگہ میں چلے آو اور ذرا آرام کرو ۔ اسلئے کہ بہت لوگ آتے جاتے تھے اور ان کو کھانا کھانے کی بھی فرصت نہ ملتی تھی ۔
پس وہ کشتی میں بیٹھھ کر الگ ایک ویران جگہ مین چلے گئے ۔
اور لوگوں نے ان کو جاتے دیکھا اوربہتیروں نے پہچان لیا اور سب شہروں سے اکٹھے ہو کر پیدل ادھر دوڑے اور ان سے پہلے جا پہنچے ۔
اور اس نے اتر کر بھیڑ دیکھی اور اسے ان پر ترس آیا کیونکہ وہ ان بھیڑوں کی مانند تھے جنکا چرواہا نہ ہو اور وہ ان کو بہت سی باتوں کی تعلیم دینے لگا ۔
جب دن بہت ڈھل گیا تو اس کے شاگرد اس کے پاس آکر کہنے لگے یہ جگہ ویران ہے اور دن بہت ڈھل گیا ہے ۔
ان کو رخصت کرتا کہ چاروں طرف کی بستیوں اور گاوں میں جاکر اپنے لئے کچھھ کھانے کو مول لیں ۔
اس نے ان جواب میں کہا تم ہی انہیں کھانے کو دو ۔ انہوں نے اس سے کہا کیا ہم جاکر دوسودینار کی روٹیاں مول لائیں اور ان کو کھلائیں ؟ ۔
اس نے ان سے کہا تمہارے پاس کتنی روٹیاں ہیں ؟ جاو دیکھو ۔ انہوں نے دریافت کرکے کہا پانچ اور دو مچھلیاں ۔
اس نے ان کو حکم دیا کہ سب ہری گھاس پر دستہ دستہ ہوکر بیٹھھ جائیں ۔
پس وہ سو سو اور پچاس پچاس کی قطاریں باندھ کر بیٹھھ گئے ۔
پھر اس نے وہ پانچ روٹیاں توڑ کر شاگردوں کو کو دیتا گیا کہ ان کے آگے رکھیں اور وہ مچھلیاں بھی ان سب میں بانٹ دیں ۔
پس وہ سب کھاکر سیر ہوگئے ۔
اور انہوں نے ٹکڑوں اور مچھلیوں سے بارہ ٹوکریاں بھر اٹھائیں ۔
اور کھانے والے پانچ ہزار تھے ۔
اور فی الفور اس نے اپنے شاگردوں کو مجبور کیا کہ کشتی پر بیٹھھ کر اس سے پہلے اس پار بیت صیدا کو چلے جائیں جب تک وہ لوگوں کو رخصت کرے ۔
اور ان کو رخصت کرکے پہاڑ پر دعا کرنے چلاگیا ۔
اور جب شام ہوئی تو کشتی جھیل کے بیچ میں تھی اور وہ اکیلا خشکی پر تھا ۔
جب اس نے دیکھا کہ وہ کھینے سے بہت تنگ ہیں کیونکہ ہوا ان کے مخالف تھی تو رات کے پچھلے پہر کے قریب وہ جھیل پر چلتا ہئوا ان کے پاس آیا اور ان سے آگے نکل جانا چاہتا تھا ۔
لیکن انہوں نے اسے جھیل پر چلتے دیکھھ کر خیال کیا کہ بھوت ہے اور چلا اٹھے ۔
کیونکہ سب اسے دیکھھ کر گھبرا گئے تھے مگھر اس نے فی الفور ان سے باتیں کیں اور کہا خاطر جمع رکھو ۔ میں ہوں ۔ ڈرو مت ۔
پھر وہ کشتی پر ان کے پاس آیا اور ہوا تھم گئی اور وہ اپنے دل میں نہایت حیران ہوئے ۔
اس لئے کہ وہ روٹیوں کے بارے میں نہ سمجھے تھے بلکہ ان کے دل سخت ہوگئے تھے ۔
اور وہ پار جاکر گنیسرت کہ علاقہ میں پہنچے اور کشتی گھاٹ پر لگائی ۔
اور جب کشتی پر سے اترے تو فی الفور لوگ اسے پہچان کر ۔
اس سارے علاقہ میں چاروں طرف دوڑے اور بیماروں کو چار پائیوں پر ڈال کر جہاں کہیں سنا کہ وہ ہے وہاں لئے پھرے ۔
اور وہ گاوں ۔ شہروں اور بستیوں میں جہاں کہیں جاتا تھا لوگ بیماروں کو بازاروں میں رکھھ کر اس کی منت کرتے تھے کہ وہ صرف اس کی پوشاک کا کنارہ چھولیں اور جتنے اسے چھوتے تھے شفا پاتے تھے ۔
پھر فریسی اور بعض فقیہ اس کے پاس جمع ہوئے ۔ وہ یروشلیم سے آئے تھے ۔
اور انہوں نے دیکھا کہ اس کے بعض شاگرد ناپاک یعنی بن دھوئے ہاتھوں سے کھانا کھاتے ہیں ۔
کیونکہ فریسی اور سب یہودی بزرگوں کی روایت کے مطابق جب تک اپنے ہاتھ خوب دھونہ لیں نہیں کھاتے ۔
اور بازار سے آکر جب تک غسل نہ کرلیں نہیں کھاتے اور بہت سی اور باتوں کے جو ان کو پہنچی ہیں پابند ہیں جیسے پیالوں اور لوٹوں اور تانبے کے برتنوں کو دھونا ۔
پس فریسیوں اور فقیہوں نے اس سے پوچھا کیا سبب ہے کہ تیرے شاگرد بزرگوں کی روایت پر نہیں چلتے بلکہ ناپاک ہاتھوں سے کھانا کھاتے ہیں ۔
اس نے ان سے کہا یسعیاہ نے تم ریاکاروں کے حق میں کیا خوب نبوت کی جیسا کہ لکھا ہے : ۔ یہ لوگ ہونٹوں سے تو میری تعظیم کرتے ہیں لیکن ان کے دل مجھ سے دور ہیں ۔
یہ بیفائدہ میری پرستش کرتے ہیں کیونکہ انسانی احکام کی تعلیم دیتے ہیں ۔
تم خدا کے حکم کو ترک کرکے آدمیوں کی روایت کو قائم رکھتے ہو ۔
اور اس نے ان سے کہا تم اپنی روایت کو ماننے کے لئے خدا کے حکم بالکل رد کردیتے ہو ۔
کیونکہ موسٰی نے فرمایا ہے کہ اپنے باپ کی اور اپنی ماں کی عزت کر اور جو کوئی باپ یا ماں کو برا کہے وہ ضرور جان سے مارا جائے ۔
لیکن تم کہتے ہو اگر کوئی باپ یا مان سے کہے کہ جس چیز کا تجھے مجھ سے فائدہ پہنچ سکتا تھا وہ قربان یعنی خدا کی نذر ہوچکی ۔
تو تم سے پھر باپ یا ماں کی کچھ مدد کرنے نہیں دیتے ۔
یوں تم خدا کےکلام کو اپنی روایت سے جو تم نے جاری کی ہے باطل کردیتے ہو ۔ اور ایسے بہترے کام کرتے ہو ۔
اور وہ لوگوں کو پھر پاس بلاکر ان سے کہنے لگا تم سب پیری سنو اور سمجھو ۔
کوئی چیز باہر سے آدمی میں داخل ہوکر اسے ناپاک نہیں کرسکتی مگر جو چیزیں آدمی میں سے نکلتی ہیں وہی اس کو ناپاک کرتی ہیں
[ اگر کسی کے سننے کے کان ہو تو سن لے ] ۔
اور جب وہ بھیڑ کے پاس سے گھر میں گیا تو اس کے شاگردوں نے اس سے اس تمثیل کے معنی پوچھے ۔
اس نے ان سے کہا کیا تم بھی ایسے بے سمجھ ہو ؟ کیا تم نہیں سمجھتے کہ کوئی چیز جو باہر سے آدمی کے اندر جاتی اسے ناپاک نہین کرسکتی ۔
اسلئے کہ وہ اس کے دل میں نہیں بلکہ پیٹ میں جاتی ہے اور مزبلہ میں نکل جاتی ہے ؟ یہ کہہ کر اس نے تمام کھانے کی چیزوں کو پاک ٹھرایا ۔
پھر اس نے کہا جو کچھ آدمی میں سے نکلتا ہے وہی اس کو ناپاک کرتا ہے ۔
کیونکہ اندر سے یعنی آدمی کے دل سے برے خیال نکلتے ہیں ۔ حرامکاریاں ۔
چوریاں ۔ خونریزیاں ۔ زناکاریاں ۔ لالچ ۔ بدکاریاں ۔ مکر ۔ شہوت پرستی ۔ بدنظری ۔ بدگوئی ۔ شیخی ۔ بیواقوفی ۔
یہ سب بری باتیں اندر سے نکل کر آدمی کو ناپاک کرتی ہیں ۔
پھر وہاں سے اٹھ کر صور اور صیدا کی سرحدوں میں گیا اور ایک گھر میں داخل ہئوا اور نہ چاہتا تھا کہ کوئی جانے مگر پوشیدا نہ رہ سکا ۔
بلکہ فی الفور ایک عورت جسکی چھوٹی بیٹی میں ناپاک روح تھی اس کی خبر سن کر آئی اور اس کے قدموں پر گری ۔
یہ عورت یونانی تھی اور قوم کی سورفینیکی ۔ اس نے اس سے درخواست کی کہ بدروح کو اس کی بیٹی میں سے نکالے ۔
اس نے اس سے کہا پہلے لڑکوں کو سیر ہونے دے کیونکہ لڑکوں کی روٹی لے کر کتوں کو ڈال دینا اچھا نہیں ۔
اس نے جواب میں کہا ہاں خداوند ۔ کتے بھی میز کے تلے لڑکوں کی روٹی کے ٹکڑوں میں سے کھاتے ہیں ۔
اس نے اس سے کہا اس کلام کی خاطر جا ۔ بدروح تیری بیٹی سے نکل گئی ہے ۔
اور اس نے اپنے گھر میں جاکر دیکھا کہ لڑکی پلنگ پر پڑی ہے اور بدروح نکل گئی ہے ۔
اور وہ پھر صور کی سرحدوں سے نکل کر صیدا کی راہ سے دکپلس کی سرحدوں سے ہوتا ہئوا گلیل کی جھیل پر پہنچا ۔
اور لوگوں نے ایک بہرے کو جو ہکلا بھی تھا اس کے پاس لاکر اس کی منت کی کہ اپنا ہاتھ اس پر رکھ ۔
وہ اس کو بھیڑ میں سے الگ لے گیا اور اپنی انگلیاں اس کے کانوں میں ڈالیں اور تھوک کر اس کی زبان چھوئی ۔
اور آسمان کی طرف نظر کرکے ایک آہ بھری اور اس سے کہا افتح یعنی کھل جا ۔
اور اس کے کان کھل گئے اور اس کی زبان کی گرہ کھل گئی اور وہ صاف بولنے لگا ۔
اور اس نے ان کو حکم دیا کہ کسی سے نہ کہنا لیکن جتنا وہ اور ان کو حکم دیتا رہا اتنا ہی زیادہ وہ چرچا کرتے رہے ۔
اور انہوں نے نہایت ہی حیران ہوکر کہا جو کچھ اس نے کیا سب اچھا کیا ۔ وہ بہروں کو سننے کی اور گونگوں کو بولنے کی طاقت دیتا ہے ۔
ان دنوں میں جب پھر بڑی بھیڑ جمع ہوئی اور ان کے پاس کچھ کھانے کو نہ تھا تو اس نے اپنے شاگردوں کو پاس بلاکر ان سے کہا ۔
مجھے اس بھیڑ پر ترس آتا ہے کیونکہ یہ تین دن سے برابر میرے ساتھ رہی ہے اور ان کے پاس کچھ کھانے کو نہیں ۔
اگھر میں ان کو بھوکا گھر کو رخصت کروں تو راہ میں تھک کر رہ جائیں گے اور بعض ان میں سے دور کے ہیں ۔
اس کے شاگردوں اسے جواب دیا کہ اس بیابان میں کہاں سے کوئی اتنی روٹیاں لائے کہ ان کو سیر کرسکے ؟ ۔
اس نے ان سے پوچھا تمہارے پاس کتنی روٹیاں ہیں ؟ انہوں کہا سات ۔
پھر اس نے لوگوں کو حکم دیا کہ زمین پر بیٹھ جائیں اور اس نے وہ سات روٹیاں لیں اور شکر کرکے توڑیں اور اپنے شاگردوں کو دیتا گیا کہ ان کے آگے رکھیں اور انہوں نے لوگوں کے آگے رکھ دیں ۔
اور ان کے پاس تھوڑی سی مچھلیاں تھیں ۔ اس نے ان پر برکت دے کر کہا کہ یہ بھی ان کے آگے رکھ دو ۔
پس وہ کھاکر سیر ہوئے اور بچے ہوئے ٹکڑوں کے سات ٹوکرے اٹھائے ۔
اور لوگ چار ہزار کے قریب تھے ۔ پھر اس نے ان کو رخصت کیا ۔
اور وہ فی الفور اپنے شاگردوں کے ساتھ کشتی میں بیٹھ کر دلمنوتہ کے علاقہ میں گیا ۔
پھر فریسی نکل کر اس سے بحث کرنے لگے اور اسے آزمانے کے لئے اس کوئی آسمانی نشان طلب کیا ۔
اس نے اپنی روح میں آہ کھینچ کر کہا اس زمانہ کے لوگ کیوں نشان طلب کرتے ہیں ؟ میں تم سے سچ کہتا ہوں کہ اس زمانہ کے لوگوں کو کوئی نشان دیا نہ جائے گا ۔
اور وہ ان کو چھوڑ کر پھر کشتی میں بیٹھا اور پا چلاگیا ۔
اور وہ روٹی لینا بھول گئے تھے اور کشتی میں ان کے پاس ایک سے زیادہ روٹی نہ تھی ۔
اور اس نے ان کو یہ حکم دیا کہ خبردار فریسیوں کے خمیر اور ہیرودیس کے خمیر سے ہوشیار رہنا ۔
وہ آپس میں چرچا کرنے اور کہنے لگے کہ ہمارے پاس روٹی نہیں ۔
مگر یسوع نے یہ معلوم کرکے کہا تم کیوں یہ چرچا کرتے ہوکہ ہمارے پاس روٹی نہیں ؟ کیا اب تک نہیں جانتے اور نہیں سمجھتے ؟ کیا تمہارا دل سخت ہوگیا ہے ؟ ۔
آنکھیں ہیں اور تم دیکھتے نہیں ؟ کان ہیں اور سنتے نہیں ؟ اور کیا تم کو یاد نہیں ؟ ۔
جس وقت میں نے وہ پانچ روٹیاں پانچ ہزار کے لئے توڑیں تو تم نے کتنی ٹوکریاں ٹکڑوں سے بھری ہوئی اٹھائیں ؟ انہوں نے اس کہا بارہ ۔
اور جس وقت سات روٹیاں چار ہزار کے لئے توڑیں تو تم نے کتنے ٹوکرے ٹکڑوں سے بھرے ہوئے اٹھائے ؟ انہوں نے اس سے کہا سات ۔
اس نے ان سے کہا کیا تم اب تک نہیں سمجھتے ؟ ۔
پھر وہ بیت صیدا میں آئے لوگ ایک اندھے کو اس کے پاس لائے اور اس کی منت کی کہ اسے چھوئے ۔
وہ اس اندھے کا ہاتھ پکڑ کر اسے گاوں سے باہر لے گیا اور اس کی آنکھوں میں تھوک کر اپنے ہاتھ اس پر رکھے اور اس سے پوچھا کیا تو کچھ دیکھتا ہے ؟ ۔
اس نے نظر اٹھا کر کہا میں آدمیوں کو دیکھتا ہوں کیونکہ وہ مجھے چلتے ہوئے ایسے دیکھائی دیتے ہیں جیسے درخت ۔
پھر اس نے دوبارہ اس کی آنکھوں پر اپنے ہاتھ رکھے اور اس غور سر نظر کی اور اچھا ہوگیا اور سب چیزیں صاف صاف دیکھنے لگا ۔
پھر اس نے اس کو اس کے گھر کی طرف روانہ کیا اور کہا کہ اس گاوں کے اندر قدم بھی نہ رکھنا ۔
پھر یسوع اور اس کے شاگرد قیصر یہ فلپی کے گاوں میں چلے گئے اور راہ میں اس نے اپنے شاگردوں سے یہ پوچھا کہ لوگ مجھے کیا کہتے ہیں ؟ ۔
انہوں نے جواب دیا کہ یوحنا بپتسمہ دینے والا اور بعض ایلیاہ اور بعض نبیوں میں کوئی ۔
اس نے ان سے پوچھا لیکن تم مجھے کیا کہتے ہو ؟ پطرس نے جواب میں اس سے کہا تو مسیح ہے ۔
پھر اس نے ان کو تاکید کی کہ میری بابت کسی سے یہ نہ کہنا ۔
پھر وہ ان کو تعلیم دینے لگا ضرور ہے کہ ابن آدم بہت دکھ اٹھائے اور بزرگ اور سردار کاہن اور فقیہہ اسے رد کریں اور وہ قتل کیا جائے اور تین دن کے بعد جی اٹھے ۔
اور اس نے یہ بات صاف صاف کہی ۔ پطرس اسے الگ لے جاکر اسے ملامت کرنے لگا ۔
مگر اس نے مڑکر اپنے شاگردوں پر نگاہ کرکے پطرس کو ملامت کی اور کہا اے شیطان میرے سامنے سے دور ہو کیونکہ تو خدا کی باتوں کا نہیں بلکہ آدمیوں کی باتوں کا خیال رکھتا ہے ۔
پھر اس نے بھیڑ کو اپنے شاگردوں سمیت پاس بلاکر ان سے کہا اگر کوئی میرے پیچھے آنا چاہے تو اپنی خودی سے انکار کرے اور اپنی صلیب اٹھائے اور میرے پیچھے ہولے ۔
کیونکہ جو کوئی اپنی جان بچانا چاہے وہ اسے کھوئے گا اور جو کوئی میری اور انجیل کی خاطر اپنی جان کھوئے گا وہ اسے بچائے گا ۔
اور آدمی اگر ساری دنیا کو حاصل کرے اور اپنی جان کا نقصان اٹھائے تو اسے کیا فائدا ہوگا ؟ ۔
اور آدمی اپنی جان کے بدلے کیا دے ؟ ۔
کیونکہ جو کوئی اس زناکار اور خطاکار قوم میں مجھ سے اور میری باتوں سے شرمائے گا ابن آدم بھی جب اپنے باپ کے جلال میں پاک فرشتوں کے ساتھ آئے گا تو اس سے شرمائے گا ۔
اور اس نے ان سے کہا میں تم سے سچ کہتا ہوں کہ جو یہاں کھڑے ہیں ان میں سے بعض ایسے ہیں کہ جب تک خدا کی بادشاہی کو قدرت کے ساتھ آیا ہئوا نہ دیکھ لیں موت کا مزہ ہرگز نہ چکھیں گے ۔
چھ دن کے بعد یسوع نے پطرس اوریعقوب اور یوحنا کو ہمراہ لیا اور ان کو الگ ایک انچے پہاڑ پر تنہائی میں لے گیا اور ان کے سامنے اس کی صورت بدل گئی ۔
اور اس کی پوشاک ایسی نورانی اور نہایت سفید ہوگئی کہ دنیا میں کوئی دھوبی ویسی سفید نہیں کرسکتا ۔
اور ایلیاہ موسٰی کے ساتھ ان کو دکھائی دیا اور وہ یسوع سے باتیں کرتے تھے ۔
پطرس نے یسوع سے کہا ربی ! ہمارا یہاں رہنا اچھا ہے ۔ پس ہم تین ڈھیرے بنائیں ۔ ایک تیرے لئے ایک موسٰی کے لئے ایک ایلیاہ کے لئے ۔
کیونکہ وہ جانتا تھا کہ کیا کہے اس لئے کہ بہت ڈرگئے تھے ۔
پھر ایک بادل نے ان پر سایہ کرلیا اور اس بادل میں سے آواز آئی کہ یہ میرا پیارا بیٹا ہے ۔ اس کی سنو ۔
اور انہوں نے یکایک جو چاروں طرف نظر کی تو یسوع کے سوا اور کسی کو اپنے ساتھ نہ دیکھا ۔
جب وہ پہاڑ سے اترتے تھے تو اس نے ان کو حکم دیا کہ جب تک ابن آدم مردوں میں سے جی نہ اٹھے جو کچھ تم نے دیکھا ہے کسی سے نہ کہنا ۔
انہوں نے اس کلام کو یاد رکھا اور آپس میں بحث کرتے تھے کہ مردوں میں سے جی اٹھنے کے کیا معنی ہیں ؟ ۔
پھر انہوں نے اس سے پوچھا کہ فقیہ کیونکر کہتے ہیں کہ ایلیاہ کا پہلے آنا ضرور ہے ؟ ۔
اس نے ان سے کہا کہ ایلیاہ البتہ پہلے آکر سب کچھ بحال کرے گا مگر کیا وجہ ہے کہ ابن آدم کے حق میں لکھا ہے کہ وہ بہت سے دکھ اٹھائے گا اور حقیر کیا جائے گا ؟ ۔
لیکن میں تم سے سچ کہتا ہوں کہ ایلیاہ تو آچکا اور جیسا اس کے حق میں لکھا ہے انہوں نے جو کچھ چاہا اس کے ساتھ کیا ۔
اور جب وہ شاگردوں کے پاس آئے تو دیکھا کہ ان کی چاروں طرف بڑی بھیڑ ہے فقیہ ان سے بحث کررہے ہیں ۔
اور فی الفور ساری بھیڑ اسے دیکھ کر نہایت حیران ہوئی اور اس کی طرف دوڑ کر اسے سلام کرنے لگی ۔
اس نے ان سے پوچھا تم ان سے کیا بحث کرتے ہو ؟ ۔
اور بھیڑ میں سے ایک نے اسے جواب دیا کہ اے استاد میں اپنے بیٹے کو جس میں گونگی روح ہے تیرے پاس لایا تھا ۔
وہ جہاں اسے پکڑتی ہے پٹک دیتی ہے اور کف بھر لاتا اور دانت پیستا اور سوکھتا جاتا ہے میں نے تیرے شاگردوں سے کہا تھا کہ وہ اسے نکال دیں مگر وہ نہ نکال سکے ۔
اس نے جواب میں ان کہا اے بے اعتقاد قوم میں کب تک تمہارے ساتھ رہونگا ؟ کب تک تمہاری برداشت کروں گا ؟ اسے میرے پاس لاو ۔
پس وہ اسے اس کے پاس لائے اور جب اس نے اسے دیکھا تو فی الفور روح نے اسے مروڑا اور وہ زمین پر گرا اور کف بھرلاکر لوٹنے لگا ۔
اس نے اس کے باپ سے پوچھا یہ اس کو کتنی مدت سے ہے ؟ اس نے کہا بچپن سے ۔
اور اس نے اکثر اسے آگ اور پانی میں ڈالا تاکہ اسے ہلاک کرے لیکن اگر تو کچھ کرسکتا ہے تو ہم پر ترس کھاکر ہماری مدد کر ۔
یسوع نے اس سے کہا کیا ! اگر تو کرسکتا ہے ! جو اعتقاد رکھتا ہے اس کے لئے سب کچھ ہوسکتا ہے ۔
اس لڑکے کے باپ نے فی الفور چلاکر کہا میں اعتقاد رکھتا ہوں ۔ تو میری بے اعتقادی کا علاج کر ۔
جب یسوع نے دیکھا کہ لوگ دوڑ دوڑ کر جمع ہورہے ہیں تو اس ناپاک روح کو جھڑک کر اس سے کہا اے گونگی بہری روح ! میں تجھے حکم کرتا ہوں اس میں سے نکل آ اور اس میں پھر کبھی داخل نہ ہو ۔
وہ چلاکر اور اسے بہت مڑوڑ کر نکل آئی اور مردہ سا ہوگیا ایسا کہ اکثروں نے کہا کہ وہ مرگیا ۔
مگر یسوع نے اس کا ہاتھ پکڑکر اسے اٹھایا اور وہ اٹھ کھڑا ہئوا ۔
جب وہ گھر میں آیا تو اس کے شاگردوں نے تنہائی میں اس سے پوچھا کہ ہم اسے کیوں نہ نکال سکے ؟ ۔
اس نے ان سے کہا کہ یہ قسم دعا کے سوا کسی اور طرح نہیں نکل سکتی ۔
پھر وہاں سے روانہ ہوئے اور گلیل سے ہوکر گزرے اور وہ نہ چاہتا تھا کہ کوئی جانے ۔
اسلئے کہ وہ اپنے شاگردوں کو تعلیم دیتا اور ان سے کہتا تھا کہ ابن آدم آدمیوں کے حوالہ کیا جائے گا اور وہ اسے قتل کریں گے اور اور وہ قتل ہونے کے تین دن بعد جی اٹھیگا ۔
لیکن وہ اس بات کو سمجھتے نہ تھے اور اس سے پوچھتے ہوئے ڈرتے تھے ۔
پھر وہ کفرنحوم میں آئے اور جب وہ گھر میں تھا تو اس نےان سے پوچھا کہ تم راہ مین کیا بحث کرتے تھے ؟ ۔
وہ چپ رہے کیونکہ انہوں نے راہ میں ایک دوسرے سے بحث کی تھی کہ بڑا کون ہے ؟ ۔
پھر اس نے بیٹھ کر ان بارہ کو بلایا اور ان سے کہا کہ اگر کوئی اول ہونا چاہے تو وہ سب میں پچھلا اور سب کا خادم بنے ۔
اور ایک بچے کو لے کر ان کے بیچ میں کھڑا کیا ۔ پھر اسے گود میں لے کر ان سے کہا ۔
جو کوئی میرے نام پر ایسے بچوں میں سے ایک کو قبول کرتا ہے وہ مجھے قبول کرتا ہے اور جو کوئی مجھے قبول کرتا ہے وہ مجھے نہیں بلکہ اسے جس نے بھیجا ہے قبول کرتا ہے ۔
یوحنا نے اس سے کہا اے استاد ۔ ہم نے ایک شخص کو تیرے نام سے بدروحوں کو نکالتے دیکھا اور ہم اسے منع کرنے لگے کیونکہ وہ ہماری پیروی نہین کرتا تھا ۔
لیکن یسوع نے کہا اسے منع نہ کرنا کیونکہ ایسا کوئی نہیں جو میرے نام سے معجزہ دکھائے اور مجھے جار برا کہ سکے ۔
کیونکہ جو ہمارے خلاف نہیں وہ ہماری طرف ہے ۔
اور جو کوئی ایک پیالہ پانی تم کو اس لئے پلائے کہ تم مسیح کے ہو ۔ میں تم سے سچ کہتا ہوں کہ وہ اپنا اجر ہرگز نہ کھوئے گا ۔
اور جو کوئی ان چھوٹوں میں سے جو مجھ پر ایمان لائے ہیں کسی کو ٹھوکر کھلائے اس کے لئے یہ بہتر ہے کہ ایک بڑی چکی کا پاٹ اس کے گلے میں لٹکایا جائے اور وہ سمندر میں پھینک دیا جائے ۔
اور اگر تیرا ہاتھ تجھے ٹھوکر کھلائے تو اسے کاٹ ڈال ۔ ٹنڈا ہوکر زندگی میں داخل ہونا تیرے لئے اس سے بہتر ہے کہ دو ہاتھ ہوتے جہنم کے بیچ اس آگ میں جائے جو کبھی بجھنے کی نہیں ۔
[ جہاں ان کا کیڑا نہیں مرتا اور آگ نہیں بجھتی ] ۔
اور اگر تیرا پاوں تجھے ٹھوکر کھلائے تو اسے کاٹ ڈال ۔ لنگڑا ہوکر زندگی میں داخل ہونا تیرے لئے اس سے بہتر ہے کہ دو پاوں ہوتے ہوئے جہنم میں ڈالا جائے ۔
[ جہاں ان کا کیڑا نہیں مرتا اور آگ نہیں بجھتی ] ۔
اور اگر تیری آنکھ تجھے ٹھوکر کھلائے تو اسے نکال ڈال ۔ کانا ہوکر خدا کی بادشاہی میں داخل ہونا تیرے لئے اس سے بہتر ہے کہ دو آنکھیں ہوتے جہنم میں ڈالا جائے ۔
جہاں ان کا کیڑا نہیں مرتا اور آگ نہیں بجھتی ۔
کیونکہ ہر شخص آگ سے نمکین کیا جائے گا [ اور ہر ایک قربانی نمک سے نمکین کی جائے گی ] ۔
نمک اچھا ہے لیکن اگر نمک کی نمکینی جاتی رہے تو اس کو کس چیز سے مزہ دار کروگے ؟ اپنے میں نمک رکھو اور ایک دوسرے کے ساتھ میل ملاپ سے رہو ۔
پھر وہاں سے اٹھ کر یہودیہ کی سرحدوں میں اور یردن کے پار آیا اور بھیڑ اس کے پاس پھر جمع ہوگئی اور وہ اپنے دستور کے موافق پھر ان کو تعلیم دینے لگا ۔
اور فریسیوں نے پاس آکر اسے آزمانے کے لئے اس سے پوچھا کیا یہ روا ہے کہ مرد اپنی بیوی کو چھوڑدے ؟ ۔
اس نے ان سے جواب میں کہا کہ موسٰی نے تم کو کیا حکم دیا ہے ؟ ۔
انہوں نے کہا موسٰی نے تو اجازت دی ہے کہ طلاق نامہ لکھ کر چھوڑدیں ۔
مگر یسوع نے ان سے کہا کہ اس نے تمہاری سخت دلی کے سبب سے تمہارے لئے یہ حکم لکھا تھآ ۔
لیکن خلقت کے شروع سے اس نے انہیں مرد اور عورت بنایا ۔
اسلئے مرد اپنے باپ سے اور ماں سے جدا ہوکر اپنی بیوی کے ساتھ رہے گا ۔
اور وہ اور اس کی بیوی دونوں ایک جسم ہونگے ۔ پس وہ نہیں بلکہ ایک جسم ہیں ۔
اسلئے جسے خدا نے جوڑا ہے اسے آدمی جدا نہ کرے ۔
اور گھر میں شاگردوں نے اس سے اس کی بابت پھر پوچھآ ۔
اس نے ان سے کہا جو کوئی اپنی بیوی کو چھوڑ دے اور دوسری سے بیاہ کرے وہ اس پہلی کے برخلاف زنا کرتا ہے ۔
اور اگر عورت اپنے شوہر کو چھوڑدے اور دوسرے سے بیاہ کرے تو زنا کرتی ہے ۔
پھر لوگ بچوں کو اس کے پاس لانے لگے تاکہ وہ ان کو چھوئے مگر شاگردوں نے ان کو جھڑکا ۔
یسوع یہ دیکھ کر خفا ہئوا اور ان سے کہا بچوں کو میرے پاس آنے دو ۔ ان کو منع نہ کرو کیونکہ خدا کی بادشاہی ایسوں ہی کی ہے ۔
میں تم سے سچ کہتا ہوں کہ جو کوئی خدا کی بادشاہی کو بچے کی طرح قبول نہ کرے وہ اس میں ہرگز داخل نہ ہوگا ۔
پھر اس نے انہیں اپنی گود میں لیا اور ان پر ہاتھ رکھ کر ان کو برکت دی ۔
اور جب وہ باہر نکل کر راہ میں جارہا تھا تو ایک شخص ڈوڑتا ہئوا اس کے پاس آیا اور اس کے آگے گھٹنے ٹیک کر اس سے پوچھنے لگا کہ اے نیک استاد میں کیا کروں کہ ہمیشہ کی زندگی کا وارث بنوں ؟ ۔
یسوع نے اس سے کہا تو مجھے کیوں نیک کہتا ہے ؟ کوئی نیک نہیں مگر ایک یعنی خدا ۔
تو حکموں کو جانتا ہے ۔ خون نہ کرنا ۔ زنا نہ کر ۔ چوری نہ کر ۔ جھوٹی گواہی نہ دے ۔ فریب دے کر نقصان نہ کر ۔ اپنے باپ کی اور ماں کی عزت کر ۔
اس نے اس سے کہا اے استاد میں نے لڑکپن سے ان سب پر عمل کیا ہے ۔
یسوع نے اس پر نظر کی اور اسے اس پر پیار آیا اور اس سے کہا ایک بات کی تجھ میں کمی ہے ۔ جا جو کچھ تیرا ہے بیچ کر غریبوں کودے ۔ تجھے آسمان پر خزانہ ملے گا اور آکر میرے پیچھے ہولے ۔
اس بات سے اس کے چہرے پر اداسی چھاگئی اور وہ غمگین ہوکر چلاگیا کیونکہ بڑا مالدار تھا ۔
پھر یسوع نے چاروں طرف نظر کرکے اپنے شاگردوں سے کہا دولتمندوں کا خدا کی بادشاہی میں داخل ہونا کیسا مشکل ہے ! ۔
شاگرد اس کی باتوں سے حیران ہوئے ۔ یسوع نے پھر جواب میں ان سے کہا بچو ! جو لوگ دولت پر بھروسا رکھتے ہیں ان کے لئے خدا کی بادشاہی میں داخل ہونا کیا ہی مشکل ہے ! ۔
اونٹ کا سوئی کے ناکے میں سے گزر جانا اس سے آسان ہے کہ دولتمند خدا کی بادشاہی میں داخل ہو ۔
وہ نہایت ہی حیران ہوکر اس سے کہنے لگے پھر کون نجات پاسکتا ہے ؟ ۔
یسوع نے ان کی طرف نظر کرکے کہا یہ آدمیوں سے تو نہیں ہوسکتا ہے لیکن خدا سے ہوسکتا ہے کیونکہ خدا سے سب کچھ ہوسکتا ہے ۔
پطرس اس سے کہنے لگا دیکھ ہم نے تو سب کچھ چھوڑ دیا اور تیرے پیچھے ہولئے ہیں ۔
یسوع نے کہا میں تم سے سچ کہتا ہوں کہ ایساکوئی نہیں جس نے گھر یا بھائیوں یا بہنوں یا ماں باپ یا بچوں یا کھیتوں کو میری خاطر اور انجیل کی خاطر چھوڑ دیا ہو ۔
اور اب اس زمانہ میں سوگنا نہ پائے ۔ گھر اور بھائی اور بہنیں اور مائیں اور بچے اور کھیت مگر ظلم کے ساتھ ۔ اور آنے والے عالم میں ہمیشہ کی زندگی ۔
لیکن بہت سے اول آخر ہوجائیں گے اورآخر اول ۔
اور وہ یروشلیم کو جاتے ہوئے راستہ میں تھے اور یسوع ان کے آگے آگے جارہا تھا ۔ وہ حیران ہونے لگے اور جو پیچھے پیچھے چلتے تھے ڈرنے لگے ۔ پس وہ ان بارہ کو ساتھ لے کر ان کو وہ باتیں بتانے لگا جو اس پر آنے والی تھیں ۔
کہ دیکھوں ہم یروشلیم کو جاتے ہیں اور ابن آدم سردار کاہنوں اور فقیہوں کے حوالہ کیا جائے گا اور وہ اس کے قتل کا حکم دیں گے اور اسے غیر قوموں کے حوالہ کریں گے ۔
اور وہ اسے ٹھٹھوں میں اڑائیں گے اور اس پر تھوکیں گے اور اسے کوڑے ماریں گے اور قتل کریں گے اور تین دن کے بعد وہ جی اٹھیگا ۔
تب زبدی کے بیٹوں یعقوب اور یوحنا نے اس کے پاس آکر اس سے کہا اے استاد ! ہم چاہتے ہیں کہ جس بات کی ہم تجھ سے درخواست کریں تو ہمارے لئے کرے ۔
اس نے ان سے کہا تم کیا چاہتے ہو کہ میں تمہارے لئے کروں ؟ ۔
انہوں نے اس سے کہا ہمارے لئے یہ کرکہ تیرے جلال میں ہم میں سے ایک تیری دہنی اور ایک تیری بائیں طرف بیٹھے ۔
یسوع نے ان سے کہا تم نہیں جانتے کہ کیا مانگتے ہو ۔ جو پیالہ میں لینے کو ہوں تم لے سکتے ہو ؟ ۔
انہوں نے اس سے کہا ہم سے ہوسکتا ہے ۔ یسوع نے ان سے کہا جو پیالہ میں پینے کو ہوں تم پیوگے اور جو بپتسمہ میں لینے کو ہوں تم لوگے ۔
لیکن اپنی دہنی یا بائیں طرف کسی کو بٹھا دینا میرا کام نہیں مگر جنکے لئے تیار کیا گیا ان ہی کے لئے ہے ۔
اور جب ان دسوں نے یہ سنا تو یعقوب اور یوحنا سے خفا ہونے لگے ۔
مگر یسوع نے انہیں پاس بلاکر ان سے کہا تم جانتے ہوکہ جو غیر قوموں کے سردار سمجھے جاتے ہیں وہ ان پر حکومت چلاتے ہیں اور ان کے امیر ان پر اختیار جتاتے ہیں ۔
مگر تم میں ایسا نہیں ہے بلکہ جو تم میں بڑا ہونا چاہے وہ تمہارا خادم بنے ۔
اور جو تم میں اول ہونا چاہے وہ سب کا غلام بنے ۔
کیونکہ ابن آدم بھی اسلئے نہیں آیا کہ خدمت لے بلکہ اسلئے کہ خدمت کرے اور اپنی جان بہتیروں کے بدلے فدیہ میں دے ۔
اور وہ یریحو میں آئے اور جب وہ اور اس کے شاگرد اور ایک بڑی بھیڑ یریحو سے نکلتی تھی تو تمائی کا بیٹا برتمائی اندھا فقیر راہ کے کنارے بیٹھا ہئوا تھا ۔
اور یہ سنکر کہ یسوع ناصری ہے چلا چلا کر کہنے لگا اے ابن داود ! اے یسوع ! مجھھ پر رحم کر ۔
اور بہتوں نے اسے ڈانٹا کہ چپ رہے مگر وہ اور بھی زیادہ چلایا کہ اے ابن داود مجھھ پر رحم کر ! ۔
یسوع نے کھڑے ہوکر کہا اسے بلائو ۔ پس انہوں نے اس اندھے کو یہ کہہ کر بلایا کہ خاطر جمع رکھھ ۔ اٹھھ وہ تجھے بلاتا ہے ۔
وہ اپنا کپڑا پھینک کر اچھل پڑا اور یسوع کے پاس آیا ۔
یسوع نے اس سے کہا تو کیا چاہتا ہے کہ میں تیرے لئے کروں ؟ اندھے نے اس سے کہا اے ربونی ! یہ کہ میں بینا ہو جائوں ۔
یسوع نے اس سے کہا جا تیرے ایمان نے تجھے اچھا کردیا ۔ وہ فی الفور بینا ہوگیا اور راہ میں اس کے پیچھے یولیا ۔
جب وہ یروشیلم کے نزدیک زیتون کے پہاڑ پر بیت فگے اور بیت عنیاہ کے پاس آئے تو اس نے اپنے شاگردوں میں سے دو کو بھیجا ۔
اور ان سے کہا کہ اپنے سامنے کے گاوں میں جاو اور اس میں داخل ہوتے ہی ایک گدھی کا بچہ بندھا ہئوا تمہیں ملے گا جس پر کوئی آدمی اب تک سورا نہیں ہئوا ۔ اسے کھول لاو ۔
اور اگر کوئی تم سے کہے کہ تم یہ کیوں کرتے ہو ؟ تو کہنا کہ خداوند کو اس کی ضرورت ہے ۔ وہ فی الفور اسے یہاں بیھج دے گا ۔
پس وہ گئے اور بچے کو دروازہ کے نزدیک باہر چوک میں بندھا ہئوا پایا اور اسے کھولنے لگے ۔
مگر جو لوگ وہاں کھڑے تھے ان میں سے بعض نے ان سے کہا یہ کیا کرتے ہوکہ گدھی کا بچہ کھولتے ہو ؟ ۔
انہوں نے جیسا یسوع نے کہا تھا ویسا ہی ان سے کہہ دیا اور انہوں نے ان کو جانے دیا ۔
پس وہ گدھی کے بچے کو یسوع کے پاس لائے اور اپنے کپڑے اس پر ڈال دئے اور وہ اس پر سورا ہوگیا ۔
اور بہت لوگوں نے اپنے کپڑے راہ میں بچھا دئے ۔ اوروں نے کھیتوں میں سے ڈالیاں کاٹ کر پھیلا دیں ۔
اور جو اس کے آگے آگے جاتے اور پیچھے پیچھے آتے تھے پکار پکار کر کہتے جاتے تھے ہوشعنا ۔ مبارک ہے وہ جو خداوند کے نام سے آتا ہے ۔
مبارک ہے ہمارے باپ داود کی بادشاہی جو آرہی ہے ۔ عالم بالا پر ہو شعنا ۔
اور وہ یروشلیم میں داخل ہوکر ہیکل میں آیا اور چاروں طرف سب چیزیں ملاخطہ کر کے ان بارہ کے ساتھھ بیت عنیاہ کو گیا کیونکہ شام ہوگئی تھی ۔
دوسرے دن جب وہ بیت عنیاہ سے نکلے تو اسے بھوک لگی ۔
اور وہ دور سے انجیر کا ایک درخت جس میں پتے تھے دیکھھ کر گیا کہ شاید اس میں کچھھ پائے ۔ مگر جب اس کے پاس پہنچا تو پتوں کے سوا کچھھ نہ پایا کیونکہ انجیر کا موسم نہ تھا ۔
اس نے اس سے کہا آیندہ کوئی تجھھ سے کبھی پھل نہ کھائے اور اس کے شاگردوں نے سنا ۔
پھر وہ یروشلیم میں آئے اور یسوع ہیکل میں داخل ہوکر ان کو جو ہیکل میں خرید و فروخت کررہے تھے باہر نکالنے لگا اور صرافوں کے تختوں اور کبوتر فروشوں کی چوکیوں کو الٹ دیا ۔
اور اس نے کسی کو ہیکل میں سے ہوکر کوئی برتن لیجانے نہ دیا ۔
اور اپنی تعلیم میں ان سے کہا کیا یہ نہیں لکھا ہے کہ میرا گھر سب قوموں کے لئے دعا کا گھر کہلا ئے گا ؟ مگر تم نے اسے ڈاکووں کی کھوہ بنا دیا ہے ۔
اور سردار کاہن اور فقیہ یہ سنکر اس کے ہلاک کرنے کا موقع ڈھونڈ نے لگے کیونکہ اس سے ڈرتے تھے اسلئے کہ سب لوگ اس کی تعلیم سے حیران تھے ۔
اور ہر روز شام کو وہ شہر سے باہر جایا کرتا تھا ۔
پھر صبح کو جب وہ ادھر سے گزرے تو اس انجیر کے درخت کو جڑ تک سوکھا ہئوا دیکھا ۔
پطرس کو وہ بات یاد آئی اور اس سے کہنے لگا اے ربی ! دیکھھ یہ انجیر کا درخت جس پر تو نے لعنت کی تھی سوکھھ گیا ہے ۔
یسوع نے جواب میں ان سے کہا خدا پر ایمان رکھو ۔
میں تم سے سچ کہتا ہوں کہ جو کوئی اس پہاڑ سے کہے تو اکھڑ جا اور سمندر میں جاپڑ اور اپنے دل میں شک نہ کرے بلکہ یقین کرے کہ جو کہتا ہے وہ ہو جائے گا تو اس کے لئے وہی ہوگا ۔
اس لئے میں تم سے کہتا ہوں کہ جو کچھ تم دعا میں مانگتے ہو یقین کرو کہ تم کو مل گیا اور وہ تم کو مل جائے گا ۔
اور جب کبھی تم کھڑے ہوئے دعا کرتے ہو اگر تمہیں کسی سے کچھ شکایت ہوتو اسے معاف کرو تاکہ تمہارا باپ بھی جو آسمان پر ہے تمہارے گناہ معاف کرے ۔
[ اور اگر تم معاف نہ کروگے تو تمہارا باپ جو آسمان پر ہے تمہارے گناہ بھی معاف نہ کرے گا ] ۔
وہ پھر یروشلیم میں آئے اور جب وہ ہیکل میں پھر رہا تھا تو سردار کاہن اور فقیہ اور بزرگ اس کے پاس آئے ۔
اور اس سے کہنے لگے تو ان کاموں کو کس اختیار سے کرتا ہے ؟ یا کس نے ےتجھے یہ اختیار دیا کہ ان کاموں کو کرے ؟ ۔
یسوع نے ان سے کہا میں تم سے ایک بات پوچھتا ہوں تم جواب دو تو میں تم کو بتاونگا کہ ان کاموں کو کس اختیار سے کرتا ہوں ۔
یوحنا کا بپتسمہ آسمان کی طرف سے تھا یا انسان کی طرف سے ؟ مجھے جواب دو ۔
وہ آپس میں کہنے لگے کہ اگر ہم کہیں آسمان کی طرف سے تو وہ کہے گا پھر تم نے کیوں اس کا یقین نہ کیا ؟ ۔
اور اگر کہیں انسان کی طرف سے تو لوگوں کا ڈر تھا اس لئے کہ سب لوگ واقعی یوحنا کو نبی جانتے تھے ۔
پس انہوں نے جواب میں یسوع سےکہا ہم نہیں جانتے ۔ یسوع نے ان سے کہا میں بھی تم کو نہیں بتاتا کہ ان کاموں کو کس اختیار سے کر تا ہوں ۔
پھر وہ ان سے تمشیلوں میں بات کرنے لگا کہ ایک شخص نے تاکستان لگایا اور اس کی چاروں طرف احاطہ گھیرا اور حوض کھودا اور برج بتایا اور اسے باغبانوں کو ٹھیکے پر دے کر پر دیس چلا گیا ۔
پھر پھل کے موسم میں اس نے ایک نوکر کو ناغبانوں کے پاس بھیجا تاکہ باغبانوں سے تاکستان کے پھلوں کا حصہ لے لے ۔
لیکن انہوں نے اسے پکڑکر پیٹا اور خالی ہاتھ لوٹا دیا ۔
اس نے پھر ایک اور نوکر کو ان کے پاس بھیجا مگر انہوں نے اس کا سر پھوڑ دیا اور بے عزت کیا ۔
پھر اس نے ایک اور کو بھیجا ۔ انہوں نے اسے قتل کیا ۔ پھرآور بہتیروں کو بھیجا ۔ انہوں نے ان میں سے بعض کو پیٹا اور بعض کو قتل کیا ۔
اب ایک باقی تھا جو اس کا پیارا بیٹا تھا اس نے آخر اسے ان کے پاس یہ کہہ کر بھیجا کہ وہ میرے بیٹے کا تو لحاظ کریں گے ۔
لیکن ان باغبانوں نے آپس میں کہا یہی وارث ہے ۔ آو اسے قتل کر ڑالیں ۔ میراث ہماری ہو جائے گی ۔
پس انہوں نے اسے پکڑکر قتل کیا اور تاکستان کے باہر پھینک دیا ۔
اب تاکستان کا مالک کیا کرے گا ؟ وہ آئے گا اوران باغبانوں کو ہلاک کر کے تاکستان اوروں کو دید یگا ۔
کیا تم نے یہ نوشتہ بھی نہیں پڑھا کہ جس پتھر کو معماروں نے رد کیا وہی کونے کے سرے کا پتھر ہوگیا ۔
یہ خداوند کی طرف سے ہوا اور ہماری نظر میں عجیب ہے ؟ ۔
اس پر وہ اسے پکڑنے کی کوشش کرنے لگے مگر لوگوں سے ڈرے کیونکہ وہ سمجھ گئے تھے کہ اس نے یہ تمثیل ان ہی پر کہی ۔ پس وہ اسے چھوڑ کر چلے گئے ۔
پھر انہوں نے بعض فریسیوں اور ہیرودیوں کو اس کے پاس بیھجا تاکہ باتوں میں اس کو پھنسایئں ۔
اور انہوں نے آکر اس سے کہا اے استاد ہم جانتے ہیں کہ تو سچا ہے اور کسی کی پروا نہیں کرتا کیونکہ تو کسی آدمی کا طرفدار نہیں بلکہ سچائی سے خدا کی راہ کی تعلیم دیتا ہے ۔
پس قیصر کو جزیہ دینا روا ہے یا نہیں ؟ ہم دیں یا نہ دیں ؟ اس نے ان کی ریا کاری معلوم کر کے ان سے کہا تم مجھے کیوں آزماتے ہو ؟ میرے پاس ایک دینار لاو کہ میں دیکھوں ۔
وہ لے آئے ۔ اس نے ان سے کہا یہ صورت اور نام کس کا ہے ؟ انہوں نے اس سے کہا قیصر کا ۔
یسوع نے ان سے کہا جو قیصر کا ہے قیصر کو اور جو خدا کا ہے خدا کو ادا کرو ۔ وہ اس پر بڑا تعجب کرنے لگے ۔
پھر صدوقیوں نے جو کہتے ہیں کہ قیامت نہیں ہوگی اس کے پاس آکر اس سے یہ سوال کیا کہ ۔
اے استاد ! ہمارے لئے موسٰی نے لکھا ہے کہ اگر کسی کا بھائی بے اولاد مر جائے اور اس کی بیوی رہ جائے تو اس کا بھائی اس کی بیوی کو لیلے تاکہ اپنے بھائی کے لئے نسل پیدا کرے ۔
سات بھائی تھے ۔ پہلے نے بیوی کی اور بے اولاد مرگیا ۔
دوسرے نے اسے لیا اور بے اولاد مرگیا اور اسی طرح تیسرے نے ۔
یہاں تک کہ ساتوں بے اولاد مرگئے ۔ سب کے بعد وہ عورت بھی مرگئی ۔
قیامت میں یہ ان میں سے کس کی بیوی ہوگئی ؟ کیونکہ وہ ساتوں کی بیوی بنی تھی ۔
یسوع نے ان سے کہا کیا تم اس سبب سے گمراہ نہیں ہوکہ نہ کتاب مقدس کو جانتے ہو نہ خدا کی قدرت کو ؟ ۔
کیونکہ جب لوگ مردوں میں سے جی اٹھیں گے تو ان میں بیاہ شادی نہ ہوگی بلکہ آسمان پر فرشتوں کی مانند ہونگے ۔
مگر اس بارے میں کہ مردے جی اٹھتے ہیں کیا تم نے موسٰی کی کتاب میں جھاڑی کے ذکر میں نہیں پڑھا کہ خدا نے اس سے کہا کہ میں ابرہام کا خدا اور اضحاق کا خدا اور یعقوب کا خدا ہوں ؟ ۔
وہ تو مردوں کا خدا نہیں بلکہ زندوں کا ہے ۔ پس تم بڑے گمراہ ہو ۔
اور فقیہوں میں سے ایک نے ان کو بحث کرتے سن کر جان لیا کہ اس نے ان کو خواب جواب دیا ہے ۔ وہ پاس آیا اور اس سے پوچھا کہ سب حکموں میں اول کون سا ہے ؟ ۔
یسوع نے جواب دیا کہ اول یہ ہے اے اسرائیل سن ۔ خداوند ہمارا خدا ایک ہی خداوند ہے ۔
اور تو خداوند اپنے خدا سے اپنے سارے دل اور اپنی ساری جان اوراپنی ساری عقل اور اپنی ساری طاقت سے محبت رکھ ۔
دوسرا یہ ہے کہ تو اپنے پڑوسی سےاپنے برابر محبت رکھ ۔ ان سے بڑا اور کوئی حکم نہیں ۔
فقیہ نے اس سے کہا اے استاد بہت خوب ! تو نے سچ کہا کہ وہ ایک ہی ہے اور اس کے سوا اور کوئی نہیں ۔
اور اس سے سارے دل اور ساری عقل اور ساری طاقت سے محبت رکھنا اور اپنے پڑوسی سے اپنے برابر محبت رکھنا سب سوختنی قربانیوں اور زبیوں سے بڑھ کر ہے ۔
جب یسوع نے دیکھا کہ اس نے دانائی سے جواب دیا تو اس سے کہا تو خدا کی بادشاہی سے دور نہیں اور پھر کسی نے اس سے سوال کرنے کی جرات نہ کی ۔
پھر یسوع نے ہیکل میں تعلیم دیتے وقت یہ کہا کہ فقیہ کیونکر کہتے ہیں کہ مسیع داود کا بیٹا ہے ؟ ۔
داود نے خود روح القدس کی ہدایت سے کہا ہے کہ خداوند نے میرے خداوند سے کہا میری دہنی طرف بیٹھ جب تک میں تیرے دشمنوں کو تیرے پاوں کے نیچے کی چوکی نہ کردوں ۔
داود تو آپ اسے خداوند کہتا ہے ۔ پھر وہ اس کا بیٹا کہاں سے ٹھہرا ؟ اور عام لوگ خوشی سے اس کی سنتے تھے ۔
پھر اس نے اپنی تعلیم میں کہا کہ فقیہوں سے خبردار رہو جو لمبے لمبے جامے پہن کر پھرنا اور بازاروں میں سلام ۔
اور عبادتخانوں میں اعلٰے درجہ کی کرسیاں اور ضیافتوں میں صدر نشینی چاہتے ہیں ۔
اور وہ بیواوں کے گھروں کو دبا بیٹھتے ہیں اور دکھاوے کے لئے نماز کو طول دیتے ہیں ۔ ان ہی کو زیادہ سزا ملے گی ۔
پھر وہ ہیکل کے خزانہ کے سامنے بیٹھا دیکھ رہا تھا کہ لوگ ہیکل کے خزانہ میں پیسے کس طرح ڑالتے ہیں اور بہتیرے دولتمند بہت کچھ ڑال رہے تھے ۔
اتنے میں ایک کنگال بیوہ نے آکر دو دمڑیاں یعنی ایک دھیلا ڈالا ۔
اس نے اپنے شاگردوں کو پاس بلا کر ان سے کہا میں تم سے سچ کہتا ہوں جو ہیکل کے خزانہ میں ڈال رہے ہیں اس کنگال بیوہ نے ان سب سے زیادہ ڈالا ۔
کیونکہ سبھوں نے اپنے مال کی بہتات سے ڈالا مگر اس نے اپنی ناداری کی حالت میں جو کچھ اس کا تھا یعنی اپنی ساری روزی ڈالدی ۔
جب وہ ہیکل سے باہر جارہا تھا تو اس کے شاگردوں میں سے ایک نے اس سے کہا اے استاد ۔ دیکھ یہ کیسے کیسے پتھراور کیسی کیسی عمارتیں ہیں ! ۔
یسوع نے اس کہا تو ان بڑی بڑی عمارتوں کودیکھتا ہے ؟ یہاں کسی پتھر پر پتھر باقی نہ رہے گا جو گرایا نہ جائے ۔
جب وہ زیتون کے پہاڑ پر ہیکل کے سامنے بیٹھا تھا تو پطرس اور یعقوب اور یوحنا اور اندریاس نے تنہائی میں اس سے پوچھا ۔
ہمیں بتاکہ یہ باتیں کب ہونگی ؟ اور جب یہ سب باتیں پوری ہونے کو ہوں اس وقت کا کیا نشان ہے ؟ ۔
یسوع نے ان سے کہنا شروع کیا کہ خبردار کوئی تمکو گمراہ نہ کردے ۔
بہتیرے میرے نام سے آئیں گے اور کہیں گے کہ وہ میں ہی ہوں اور بہت سے لوگوں کو گمراہ کریں گے ۔
اور جب تم لڑائیاں اور لڑائیوں کی افواہیں سنوتو گھبرا نہ جانا ۔ ان کا واقع ہونا ضرور ہے لیکن اس وقت خاتمہ نہ ہوگا ۔
کیونکہ قوم قوم اور سلطنت پر سلطنت چڑھائی کرے گی ۔ جگہ جگہ بھونچال آئیں گے اور کال پڑیں گے ۔ یہ باتیں مصیبتوں کا شروع ہی ہونگی ۔
لیکن تم خبردار رہو کیونکہ لوگ تمکو عدالتوں کے حوالہ کریں گے اور تم عبادتخانوں میں پیٹے جاوگے اور حاکموں اور باشاہوں کے سامنے میری خاطر حاضر کئے جاو گے تاکہ ان کے لئے گواہی ہو ۔
اور ضرور ہے کہ پہلے سب قوموں میں انجیل کی منادی کی جائے ۔
لیکن جب تمہیں لیجاکر حوالہ کریں تو پہلے سے فکر نہ کرنا کہ ہم کیا کہیں بلکہ جو کچھ اس گھٹری تمہیں بتایا جائے وہی کہنا کیونکہ کہنے والے تم نہیں ہو بلکہ روح القدس ہے ۔
اور بھائی کو بھائی اور بیٹے کو باپ قتل کے لئے حوالہ کرے گا اور بیٹے ماں باپ کے برخلاف کھٹرے ہوکر انہیں مروا ڈالیں گے ۔
اور میرے نام کے سبب سے سب لوگ تم سے عداوت رکھیں گے مگر جو آخرتک برداشت کرے گا وہ نجات پایئگا ۔
پس جب تم اس اجاڑنے والی مکر وہ چیز کو اس جگہ کھٹری ہوئی دیکھو جہاں اس کا کھٹرا ہونا روانہیں ( پڑھنے والا سمجھ لے ) اس وقت جو یہودیہ میں ہوں وہ پہاڑوں پر بھاگ جائیں ۔
جو کوٹھے پرہو وہ اپنے گھر سے کچھ لینے کو نہ نیچے اترے نہ اندر جائے ۔
اور جو کھیت میں ہو وہ اپنا کپڑا لینے کو پیھچے نہ لوٹے ۔
مگر ان پر افسوس جو ان دنوں میں حاملہ ہوں اور جو دودھ پلاتی ہوں ! ۔
اور دعا کرو کہ یہ جاڑوں میں نہ ہو ۔
کیونکہ وہ دن ایسی مصیبت کے ہونگے کہ خلقت کے شروع سے جسے خدا نے خلق کیا نہ اب تک ہوئی ہے نہ کبھی ہوگئی ۔
اور اگر خداوند ان دنوں کو نہ گھٹاتا تو کوئی بشر نہ بچتا مگر ان برگزیدوں کی خاطر جنکو اس نے چنا ہے ان دنوں کو گھٹایا ۔
اور اس وقت اگر کوئی تم سے کہے کہ دیکھو مسیع یہاں یا دیکھو وہاں ہے تو یقین نہ کرنا ۔
کیونکہ جھوٹے مسیع اور جھوٹے نبی اٹھ کھڑے ہونگے اور نشان اور عجیب کام دکھائیں گے تاکہ اگر ممکن ہوتو برگزیدوں کو بھی گمراہ کردیں ۔
لیکن تم خبردار رہو ۔ دیکھو میں نے تم سے سب کچھ پہلے ہی کہہ دیا ہے ۔
مگر ان دنوں میں اس مصیبت کے بعد سورج تاریک ہوجائے گا اور چاند اپنی روشنی نہ دے گا ۔
اور آسمان سے ستارے گرنے لگیں گے اور جو قوتیں آسمان میں ہیں وہ ہلائی جائیں گی ۔
اور اس وقت لوگ ابن آدم کو بڑی قدرت اور جلال کے ساتھ بادلوں میں آتے دیکھیں گے ۔
اس وقت وہ فرشتوں کو بھیج کر اپنے برگزیدوں کو زمین کی انتہا سے آسمان کی انتہا تک چاروں طرف سے جمع کرے گا ۔
اب انجیر کے درخت سے ایک تمثیل سیکھو ۔ جو نہی اس کی ڑالی نرم ہوتی اور پتے نکلتے ہیں تم جان لیتے ہوکہ گرمی نزدیک ہے ۔
اسی طرح جب تم ان باتوں کو ہوتے دیکھو تو جان لوکہ وہ نزدیک بلکہ دروازہ پر ہے ۔
میں تم سے سچ کہتا ہوں کہ جب تک یہ سب باتیں نہ ہولیں یہ نسل ہرگز تمام نہ ہوگی ۔
آسمان اور زمین ٹل جائیں گے لیکن میری باتیں نہ ٹلیں گی ۔
لیکن اس دن یا اس گھڑی کی بابت کوئی نہیں جانتا ۔ نہ آسمان کے فرشتے نہ بیٹا باپ ۔
خبردار ! جگتے اور دعا کرتے رہو کیونکہ تم نہیں جانتے کہ وہ وقت کب آئے گا ۔
اس آدمی کا سا حال ہے جو پردیس گیا اور اس نے گھر رخصت ہوتے وقت اپنے نوکروں کو اختیار دیا یعنی ہر ایک کو اس کا کام بتادیا اور دربان کو حکم دیا کہ جاگتا رہے ۔
پس جاگتے رہو کیونکہ تم نہیں جانتے کہ گھر کا مالک کب آئے گا ۔ شام کو یا آدھی رات کو یا مرغ کے بانگ دیتے وقت یا صبع کو ۔
ایسا نہ ہو کہ اچانک آکر وہ تمکو سوتے پائے ۔
اور جو کچھ میں تم سے کہتا ہوں وہی سب سے کہتا ہوں کہ جاگتے رہو ۔
دو دن کے بعد فسع اور عید فطیر ہونے والی تھی اور سردار کاہن اور فقیہ موقع ڑھونڈ رہے تھے کہ اسے کیونکر فریب سے پکڑکر قتل کریں ۔
کیونکہ کہتے تھے کہ عید میں نہیں ۔ ایسا نہ ہو کہ لوگوں میں بلوا ہو جائے ۔
جب وہ بیت عنیاہ میں شمعون کوڑھی کے گھر میں کھانا کھانے بیٹھا تو ایک عورت جٹاماسی کا بیش قیمت خالص عطر سنگ مرمر کے عطر دان میں لائی اور عطر دان توڑ کر عطر کو اس کے سر پر ڑالا ۔
مگر بعض اپنے دل میں خفا ہوکر کہنے لگے یہ عطر کس لئے ضائع کیا گیا ؟ ۔
کیونکہ یہ عطر تین سو دینار سے زیادہ کو بک کر غریبوں کو دیا جاسکتا تھا اور وہ اسے ملامت کرنے لگے ۔
یسوع نے کہا اسے چھوڑ دو ۔ اسے کیوں دق کرتے ہو ؟ اس نے میرے ساتھ بھلائی کی ہے ۔
کیونکہ غریب غربا تو ہمیشہ تمہارے پاس ہیں ۔ جب چاہو ان کے ساتھ نیکی کرسکتے ہو لیکن میں تمہارے پاس ہمیشہ نہ رہونگا ۔
جو کچھ وہ کرسکی اس نے کیا ۔ اس نے دفن کے لئے میرے بدن پر پہلے ہی سے عطر ملا ۔
میں تم سے سچ کہتا ہوں کہ تمام دینا میں جہاں کہیں انجیل کی منادی کی جائے گی یہ بھی جو اس نےکیا اس کی یاد گاری میں بیان کیا جائے گا ۔
پھر یہوداہ اسکریوتی جو ان بارہ میں سے تھا سردار کاہنوں کے پاس چلاگیا تاکہ اسے ان کے حوالہ کردے ۔
وہ یہ سنکر خوش ہوئے اور اس کو روپے دینے کا اقرار کیا اور وہ موقع ڑھونڑنے لگا کہ کسی طرح قابو پاکر اسے پکڑوا دے ۔
عید فطیر کے پہلے دن یعنی جس روز فسع کو ذبع کیا کرتے تھے اس کے شاگردوں نے اس سے کہا تو کہاں چاہتا ہے کہ ہم جاکر تیرے لئے فسع کھانے کی تیاری کریں ؟ ۔
اس نے اپنے چاگردوں میں سے دو کو بھیجا اور ان سے کہا شہر میں جاو ۔ ایک شخص پانی کا گھڑا لئے ہوئے تمہیں ملیگا اس کے پیچھے ہولینا ۔
اور جہاں وہ داخل ہو اس گھر کے مالک سے کہنا استاد کہتا ہے کہ میرا مہمان خانہ جہاں میں اپنے شاگردوں کے ساتھ فسع کھاوں کہاں ہے ؟ ۔
وہ آپ تم کو ایک بڑا بالا خانہ آراستہ اور تیار دکھائے گا وہیں ہمارے لئے تیاری کرنا ۔
پس شاگرد چلے گئے اور شہر میں آکر جیسا اس نے ان سے کہا تھا ویسا ہی پایا اور فسع کو تیار کیا ۔
جب شام ہوئی تو وہ ان بارہ کے ساتھ آیا ۔
اور جب وہ بیٹھے کھارہے تھے تو یسوع نے کہا میں تم سے سچ کہتا ہوں کہ تم میں سے ایک جو میرے ساتھ کھاتا ہے مجھے پکڑوائے گا ۔
وہ دلگیر ہونے اور ایک ایک کرکے اس سے کہنے لگے کیا میں ہوں ؟ ۔
اس نے ان سے کہا کہ وہ بارہ میں سے ایک ہے جو میرے ستھ طباق میں ہاتھ ڈالتا ہے ۔
کیونکہ ابن آدم تو جیسا اس کے حق میں لکھا ہے جاتا ہی ہے لیکن اس آدمی پر افسوس جس کے وسیلہ سے ابن آدم پکڑوایا جاتا ہے ! اگر وہ آدمی پیدا نہ ہوتا تو اس کے لئے اچھا ہوتا ۔
اور وہ کھا ہی رہے تھے کہ اس نے روٹی لی اور برکت دے کر توڑی اور ان کو دی اور کہا لو یہ میرا بدن ہے ۔
پھر اس نے پیالہ لے کر شکر کیا اور ان کو دیا اور ان سبھوں نے اس میں سے پیا ۔
اور اس نے ان سے کہا یہ میرا وہ عہد کا خون ہے جو بہتیروں کے لئے بہایا جاتا ہے ۔
میں تم سے سچ کہتا ہوں کہ انگور کا شیرہ پھر کبھی نہ پیونگا اس دن تک کہ خدا کی بادشاہی میں نیا نہ پیوں ۔
پھر گیت گا کر باہر زیتون کے پہاڑ پر گئے
اور یسوع نے ان سے کہا تم سب ٹھوکر کھاوگے کیونکہ لکھا ہےکہ میں چرواہے کو ماردنگا اور بھیڑیں پراگندہ ہوجائیں گی ۔
مگر میں اپنے جی اٹھنے کے بعد تم سے پہلے گلیل کو جاونگا ۔
پطرس نے اس سے کہا گو سب ٹھوکر کھائیں لیکن میں نہ کھاونگا ۔
یسوع نے اس کہا میں تجھھ سے سچ کہتا ہوں کہ تو آج اسی رات مرغ کے دو بار بانگ دینے سے پہلے تین بار میرا انکار کرے گا ۔
لیکن اس نے بہت زور دے کر کہا اگر تیرے ساتھ مجھے مرنا بھی پڑے تو بھی تیرا انکار ہر گزر نہ کروں گا ۔ اسی طرح اور سب نے بھی کہا ۔
پھر وہ ایک جگہ آئے جس کا نام گتسمنی تھا اور اس نے اپنے شاگردوں سے کہا یہاں بیٹھے رہو جب تک میں دعا کروں ۔
اور پطرس اور یعقوب اور یوحنا کو اپنے ساتھ لے کر نہایت حیران اور بے قرار ہو نے لگا ۔
اور ان سے کہا میری جان نہایت غمگین ہے ۔ یہاں تک کہ مرنے کی نوبت پہنچ گئی ہے ۔ تم یہاں ٹھہرو اور جاگتے رہو ۔
اور وہ تھوڑ آگے بڑھا اور زمین پر گر کر دعا کرنے لگا کہ اگر ہوسکے تو یہ گھڑی مجھ پر سے ٹل جائے ۔
اور کہا اے ابا ! اے باپ ! تجھ سے سب کچھ ہو سکتا ہے ۔ اس پیالہ کو میرے پاس سے ہٹالے تو بھی جو میں چاہتا ہوں وہ نہیں بلکہ جو تو چاہتا ہے وہی ہو ۔
پھر وہ آیا اور انہیں سوتے پاکر پطرس سے کہا اے شمعون تو سوتا ہے ؟ کیا تو ایک گھڑی بھی نہ جاگے سکا ؟ ۔
جاگو اور دعا کرو تاکہ آزمایش میں نہ پڑو ۔ روح تو مستعد ہے مگر جسم کمزور ہے ۔
وہ پھر چلا گیا اور وہی بات کہہ کر دعا کی ۔
اور پھر آکر انہیں سوتے پایا کیونکہ ان کی آنکھیں نیند سے بھری تھیں اور وہ نہ جانتے تھے کہ اسے کیا جواب دیں ۔
پھر تیسری بار آکر ان سے کہا اب سوتے رہو اور آرام کرو ۔ بس وقت آپہنچا ہے ۔ دیکھو ابن آدم گہنگاروں کے ہاتھ میں حوالہ کیا جاتا ہے ۔
اٹھو چلیں ۔ دیکھو میرا پکڑوانے والا نزدیک آپہنچا ہے ۔
وہ یہ کہہ ہی رہا تھا کہ فی الفور یہوداہ جو ان بارہ میں سے تھا اور اس کے ساتھ ایک بھیڑ تلواریں اور لاٹھیاں لئے ہوئے سردار کاہنوں اور فقیہوں اور بزرگوں کی طرف سے آپہنچ ۔
اور اس کے پکڑوانے والے نے انہیں یہ نشان دیا تھا جس کا میں بوسہ نوں وہی ہے ۔ اسے پکڑکر حفاظت سے لے جانا ۔
وہ آکر فی الفور اس کے پاس گیا اور کہا اے ربی ! اور اس کے بو سے لئے ۔
انہوں نے اس پر ہاتھ ڈال کر اسے پکڑ لیا ۔
ان میں سے جو پاس کھڑے تھے ایک نے تکوار کھینچ کر سردار کاہن کے نوکر پر چلائی اور اس کا کان اڑادیا ۔
یسوع نے ان سے کہا کیا تم تلواریں اور لاٹھیاں لے کر مجھے ڈاکو کی طرح پکڑنے نکلے ہو ؟ ۔
میں ہر روز تمہارے پاس ہیکل میں تعلیم دیتا تھا اور تم نے مجھے نہیں پکڑا ۔ لیکن یہ اسلئے ہوا ہے کہ نوشتے پورے ہوں ۔
اس پر سب شاگرد اسے چھوڑ کر بھاگ گئے ۔
مگر ایک جوان اپنے ننگے بدن پر مہین چادر اوڑھے ہوئے اس کے پیچھے ہولیا ۔ اسے لوگوں نے پکڑا ۔
مگر وہ چادر چھوڑ کر ننگا بھاگ گیا ۔
پھر وہ یسوع کو سردار کاہن کے پاس لے گئے اور سب سردار کاہن اور بزرگ اور فقیہ اس کے ہاں جمع ہوگئے ۔
اور پطرس فاصلہ پر اس کے پیچھے پیچھے سردار کاہن کے دیوان خانہ کے اندر تک گیا اور پیادوں کے ساتھ بیٹھ کر آگ تاپنے لگا ۔
اور سردار کاہن اور سب صدر عدالت والے یسوع کو مار ڈانے کے لئے اس کے خلاف گواہی ڈھونڑنے لگے مگر نہ پائی ۔
کیونکہ بہتیروں نے اس پر جھوٹی گواہیاں تو دیں لیکن ان کی گواہیاں متفق نہ تھیں ۔
پھر بعض نے اٹھکر اس پر یہ جھوٹی گواہی دی کہ ۔
ہم نے اسے یہ کہتے سنا ہے کہ میں اس مقدس کو جو ہاتھ سے بناہے ڈھاونگا اور تین دن میں دوسرا بناؤں گا جو ہاتھ سے نہ بنا ہو ۔
لیکن اس پر بھی ان کی گواہی متفق نہ نکلی ۔
پھر سردار کاہن نے بیچ میں کھڑے ہوکر یسوع سے پوچھا کہ تو کچھ جواب نہیں دیتا ؟ یہ تیرے خلاف کیا گواہی دیتے ہیں ؟ ۔
مگر وہ خاموش ہی رہا اور کچھ جواب نہ دیا ۔ سردار کاہن نے اس سے پھر سوال کیا اور کہا کیا تو اس ستودہ کا بیٹا مسیع ہے ؟ ۔
یسوع نے کہا ہاں میں ہوں اور تم ابن آدم کو قادر مطلق کی دہنی طرف بیٹھے اور آسمان کے بادلوں کے ساتھ آتے دیکھو گے ۔
سردار کاہن نے اپنے کپڑے پھاڑ کرکہا اب ہمیں گواہوں کی کیا حاجت رہی ؟ ۔
تم نے یہ کفر سنا ۔ تمہاری کیا رائے ہے ؟ ان سب نے فتوےٰ دیا کہ وہ قتل کے لائق ہے ۔
تب بعض اس پر تھوکنے اور اس کا منہ ڈھانپنے اور اس کے مکے مارنے اور اس سے کہنے لگے نبتوت کی باتیں سنا ! اور پیادوں نے اسے طمانچے مار مار کر اپنے قبضہ میں لیا ۔
جب پطرس نیچے صحن میں تھا تو سردار کاہن کی لونڑیوں میں سے ایک وہاں آئی ۔
اور پطرس کو آگ تاپتے دیکھ کر اس پر نظر کی اور کہنے لگی تو بھی اس ناصری یسوع کے ساتھ تھا ۔
اس نے انکار کیا اور کہا کہ میں تو نہ جانتا اور نہ سمجھتا ہوں کہ تو کیا کہتی ہے ۔ پھر وہ باہر ڈیوڑھی میں گیا اور مرغ نے بانگ دی ۔
وہ لونڑی اسے دیکھ کر ان سے جو پاس کھڑے تھے پھر کہنے لگی یہ ان میں سے ہے ۔
مگر اس نے پھر انکار کیا اور تھوڑی دیر بعد انہوں نے جو پاس کھڑے تھے پطرس سے پھر کہا بیشک تو ان میں سے ہے کیونکہ تو گلیلی بھی ہے ۔
مگر وہ لعنت کرنے اور قسم کھانے لگا کہ میں اس آدمی کو جس کا تم ذکر کرتے ہو نہیں جانتا ۔
اور فی الفور مرغ نے دوسری بار بانگ دی ۔ پطرس کو وہ بات جو یسوع نے اس سے کہی تھی یاد آئی کہ مرغ کے دو بار بانگ دینے سے پہلے تو تین بار میرا انکار کرے گا اور اس پر غور کر کے وہ روپڑا ۔
اور فی الفور صبع ہوتے ہی سردار کاہنوں نے بزرگوں اور فقیہوں اور سب صدر عدالت والوں سمیت صلاح کرکے یسوع کو بندھوایا اور لے جاکر پیلاطس کے حوالہ کیا ۔
اور پیلاطس نے اس سے پوچھا کیا تو یہودیوں کا بادشاہ ہے ؟ اس نے جواب میں اس سے کہا تو خود کہتا ہے ۔
اور سردار کاہن اس پر بہت باتوں کا الزام لگاتے رہے ۔
پیلاطس نے اس سے دو بارہ سوال کر کے یہ کہا تو کچھ جواب نہیں دیتا ؟ دیکھ یہ تجھ پر کتنی باتوں کا الزام لگاتے ہیں ؟ ۔
یسوع نے پھر بھی کچھ جواب نہ دیا یہاں تک کہ پیلاطس نے تعجب کیا ۔
اور وہ عید پر ایک قیدی کو جس کے لئے لوگ عرض کرتے تھے ان کی خاطر چھوڑ دیا کرتا تھا ۔
اور برابا نام ایک آدمی ان باغیوں کے ساتھ قید میں پڑا تھا جنہوں نے بغاوت میں خون کیا تھا ۔
اور بھیڑ اوپر چڑھ کر اس سے عرض کرنے لگی کہ جو تیرا دستور ہے وہ ہمارے لئے کر ۔
پیلاطس نے انہیں یہ جواب دیا ۔ کیا تم چاہتے ہوکہ میں تمہاری خاطر یہودیوں کے بادشاہ کو چھوڑدوں ؟ ۔
کیونکہ اسے معلوم تھا کہ سردار کاہنوں نے اس کو حسد سے میرے حوالہ کیا ہے ۔
مگر سردار کاہنوں نے بھیڑ کو ابھارا تاکہ پیلاطس ان کی خاطر برابا ہی کو چھوڑ دے ۔
پیلاطس نے دوبارہ ان سے کہا پھر جسے تم یہودیوں کا بادشاہ کہتے ہو اس سے میں کیا کروں ؟ ۔
وہ پھر چلائے کہ وہ مصلوب ہو ۔
اور پیلاطس نے ان سے کہا کیوں اس نے کیا برائی کی ہے ؟ وہ اور بھی چلائے کہ وہ مصلوب ہو ۔
پیلاطس نے لوگوں کو خوش کرنے کے ارادہ سے ان کے لئے برابا کو چھوڑ دیا اور یسوع کو کوڑے لگواکر حوالہ کیا مصلوب ہو ۔
اور سپاہی اس کو اس صحن میں لے گئے جو پریتورین کہلاتا ہے اور ساری پلٹن کو بلا لائے ۔
اور انہوں نے اسے ارغوانی چوغہ پہنایا اور کانٹوں کا تاج بناکر اس کے سر پر رکھا ۔
اور اسے سلام کرنے لگے کہ اے یہودیوں کے بادشاہ آداب ! ۔
اور وہ اس کے سر پر کنڑا مارتے اور اس پر تھوکتے اور گھٹنے ٹیک ٹیک کر اسے سجدہ کرتے رہے ۔
اور جب اسے ٹھٹھوں میں اڑاچکے تو اس پر سے ارغوانی چوغہ اتار کر اسی کے کپڑے اسے پہنائے ۔ پھر اسے مصلوب کرنے کو باہر لے گئے ۔
اور شمعون نام ایک کرینی آدمی سکندر اور روفس کا باپ دیہات سے آتے ہوئے ادھر سے گزرا ۔ انہوں نے اسے بیگار میں پکڑا کہ اس کی صلیب اٹھائے ۔
اور وہ اسے مقام گلگتا پر لائے جس کا ترجمہ کھوپڑی کی جگہ ہے ۔
اور مرملی ہوئی مے اسے دینے لگے مگر اس نے نہ لی ۔
اور انہوں نے اسے مصلوب کیا اور اس کے کپڑوں پر قرعہ ڈال کر کہ کس کو کیا ملے انہیں باٹ لیا ۔
اور پہر دن چڑھا تھا جب انہوں نے اس کو مصلوب کیا ۔
اور اس کا الزام لکھ کر اس کے اوپر لگا دیا گیا کہ یہودیوں کا بادشاہ ۔
اور انہوں نے اس کے ساتھ دو ڈاکو ایک اس کی دہنی اور ایک اس کی بائیں طرف مصلوب کئے ۔
[ تب اس مضمون کا وہ نوشتہ کہ وہ بد کاروں میں گنا گیا پورا ہوا ] ۔
اور راہ چلنے والے سر ہلا ہلا کر اس پر لعن طعن کرتے اور کہتے تھے کہ واہ ! مقدس کے ڈھانے والے اور تین دن میں بنانے والے ۔
صلیب پر سے اتر کر اپنے تٹیں بچا ۔
اسی طرح سردار کاہن بھی فقیہوں کے ساتھ ملکر آپس میں ٹھٹھے سے کہتے تھے اس نے اوروں کو بچایا ۔ اپنے تئیں نہیں بچا سکتا ۔
اسرائیل کا بادشاہ مسیع اب صلیب پر سے اتر آئے تاکہ ہم دیکھ کر ایمان لائیں اور جو اس کے ساتھ مصلوب ہوئے تھے وہ اس پر لعن طعن کرتے تھے ۔
جب دوپہر ہوئی تو تمام ملک میں اندھیرا چھا گیا اور تیسرے پہر تک رہا ۔
اور تیسرے پہر کو یسوع بڑی آواز سے چلایا کہ الوہی الوہی لماشبقتنی ؟ جس کا ترجمہ ہے اے میرے خدا ! اے میرے خدا ! تو نے مجھے کیوں چھوڑ دیا ؟ ۔
جو پاس کھڑے تھے ان میں سے بعض نے یہ سنکر کہا دیکھو وہ ایلیاہ کو بلاتا ہے ۔
اور ایک نے دوڑ کر سپنج کو سر کہ میں ڈبویا اور سر کنڑے پر رکھ کر اسے چسایا اورکہا ٹھہر جاو ۔ دیکھیں تو ایلیاہ اسے اتار نے آتا ہے یا نہیں ۔
پھر یسوع نے بڑی آواز سے چلا کر دم دے دیا ۔
اور مقدس کا پردہ اوپر سے نیچے تک پھٹ کر دو ٹکڑے ہوگیا ۔
اور جو صوبہ دار اس کے سامنے کھڑا تھا اس نے اسے یوں دم دیتے ہوئے دیکھ کر کہا بیشک یہ آدمی خدا کا بیٹا تھا ۔
اور کئی عورتیں دور سے دیکھ رہی تھیں ۔ ان میں مریم مگدلینی اور چھوٹے یعقوب اور یوسیس کی ماں مریم اور سلومی تھیں ۔
جب وہ گلیل میں تھا یہ اس کے پیچھے ہولیتی اور اس کی خدمت کرتی تھیں اور اور بھی بہت سی عورتیں تھیں جو اس کے ساتھ یروشلیم میں آئی تھیں ۔
جب شام ہوگئی تواسلئے کہ تیاری کا دن تھا جو سبت سے ایک دن پہلے ہوتا ہے ۔
ارمتیہ کا رہنے والا یوسف آیا جو عزت دار مشیر اور خود بھی خدا کی بادشاہی کا منتظر تھا اور اس نے جرات سے پیلاطس کے پاس جاکر یسوع کی لاش مانگی ۔
پیلاطس نے تعجب کیا کہ وہ ایسا جلد مرگیا اور صوبہ دار کو بلاکر اس سے پوچھا کہ اس کو مرے ہوئے دیر ہوگئی ؟ ۔
جب صوبہ دار سے حال معلوم کرلیا تو لاش یوسف کو دلا دی ۔
اس نے ایک حسین چادر مول لی اور لاش کو اتار کر اس چادر میں کفنایا اور ایک قبر کے اندر جو چٹان میں کھودی گئی تھی رکھا اور قبر کے منہ پر ایک پتھر لڑھکا دیا ۔
اور مریم مگدلینی اور یوسیس کی ماں مریم دیکھ رہی تھیں کہ وہ کہاں رکھا گیا ہے ۔
جب سبت کا دن گزر گیا تو مریم مگدلینی اور یعقوب کی ماں مریم اور سلومی نے خوشبودار چیزیں مول لیں تاکہ آکر اس پر ملیں ۔
وہ ہفتہ کے پہلے دن بہت سویرے جب سورج نکلا ہی تھا قبر پر آئیں ۔
اور آپس میں کہتی تھیں کہ ہمارے لئے پتھر کو قبر کے منہ پر سے کون لڑھکائے گا ۔
جب انہوں نے نگاہ کی تو دیکھا کہ پتھر لڑھکا ہوا ہے کیونکہ وہ بہت ہی بڑا تھا ۔
اور قبر کے اندر جاکر انہوں نے ایک جو ان کو سفید جامہ پہنے ہوئے دہنی طرف بیٹھے دیکھا اور نہایت حیران ہوئیں ۔
اس نے ان سے کہا ایسی حیران نہ ہو ۔ تم یسوع ناصری کو جو مصلوب ہوا تھا ڈھونڑتی ہو ۔ وہ جی اٹھا ہے ۔ وہ یہاں نہیں ہے ۔ دیکھو یہ وہ جگہ ہے جہاں انہوں نے اسے رکھا تھا ۔
لیکن تم جاکر اس کے شاگردوں اور پطرس سے کہو کہ وہ تم سے پہلے گلیل کو جائے گا ۔ تم وہیں اسے دیکھو گے جیسا اس نے تم سے کہا ۔
اور وہ نکلکر قبر سے بھاگیں کیونکہ لرزش اور ہیبت ان پر غالب آگئی تھی اور انہوں نے کسی سے کچھ نہ کہا کیونکہ وہ ڈرتی تھیں ۔
ہفتہ کے پہلے روز جب وہ سویرے جی اٹھا تو پہلے مریم مگدلینی کو جس میں سے اس نے سات بدروحیں نکالی تھیں دکھائی دیا ۔
اس نے جا کر اس کے ساتھیوں کو جو ماتم کرتے اور روتے تھے خبر دی ۔
اور انہوں نے یہ سنکر کہ وہ جیتا ہے اور اس نے اسے دیکھا ہے یقین نہ کیا ۔
اس کے بعد وہ دوسری صورت میں ان میں سے دو کو جب وہ دیہات کی طرف پیدل جا رہے تھے دکھائی دیا ۔
انہوں نے بھی جاکر باقی لوگوں کو خبر دی مگر انہوں نے ان کا بھی یقین نہ کیا ۔
پھر وہ ان گیارہ کو بھی جب کھانا کھانے بیٹھے تھے دکھائی دیا اور اس نے ان کی بے اعتقادی اور سخت دلی پر ان کو ملامت کی کیونکہ جنہوں نے اس کے جی اٹھنے کے بعد اسے دیکھا تھا انہوں نے ان کا یقین نہ کیا تھا ۔
اور اس نے ان سے کہا کہ تم تمام دینا میں جاکر ساری خلق کے سامنے انجیل کی منادی کرو ۔
جو ایمان لائے اور بپتسمہ لے وہ نجات پائے گا اور جو ایمان نہ لائے وہ مجرم ٹھہرایا جائے گا ۔
اور ایمان لانے والوں کے درمیان یہ معجزے ہونگے ۔ وہ میرے نام سے بدروحوں کو نکالیں گے ۔
نئی نئی زبانیں بولیں گے ۔ سانپوں کو اٹھالیں گے اور اگر کوئی ہلاک کرنے والی چیز پئیں گے تو انہیں کچھ ضرر نہ پہنچیگا ۔ وہ پیماروں پر ہاتھ رکھیں گے تو اچھے ہو جائیں گے ۔
غرض خداوند یسوع ان سے کلام کرنے کے بعد آسمان پر اٹھایا گیا اور خدا کی دہنی طرف بیٹھ گیا ۔
پھر انہوں نے نکل کر ہر جگہ منادی کی اور خداوند ان کے ساتھ کام کرتا رہا اور کلام کو ان معجزوں کے وسیلہ سے جو ساتھ ساتھ ہوتے تھے ثابت کرتا رہا ۔ آمین +
چونکہ بہتوں نے اس پر کمر باندھی ہے کہ جو باتیں ہمارے درمیان واقع ہوئیں ان کو ترتیب وار بیان کریں ۔
جیسا کہ انہوں نے جو شروع سے خود دیکھنے والے اور کلام کے خادم تھے ان کو ہم تک پہنچایا ۔
اس لئے اے معزز تھیفلس میں نے بھی مناسب جانا کہ سب باتوں کا سلسلہ شروع سے ٹھیک ٹھیک دریافت کرکے ان کو تیرے لئے ترتیب سے لکھوں ۔
تاکہ جن باتوں کی تو نے تعلیم پائی ہے ان کی پختگی تجھے معلوم ہوجائے ۔
یہودیہ کے بادشاہ ہیرودیس کے زمانہ میں ابیاہ کے فریق میں سے زکریاہ نام ایک کاہن تھا اور اس کی بیوی ہارون کی اولاد میں سے تھی اور اس کا نام الیشبع تھا ۔
اور وہ دونوں خدا کے حضور راستباز اور خداوند کے سب احکام و قوانین پر بےعیب چلنے والے تھے ۔
اور ان کے اولاد نہ تھی کیونکہ الیشبع بانجھ تھی اور دونوں عمر رسیدہ تھے ۔
جب وہ خدا کے حضور اپنے فریق کی باری پر کہانت کا کام انجام دیتا تھا تو ایسا ہؤا ۔
کہ کہانت کے دستور کے موافق اس کے نام کا قرعہ نکلا کہ خداوند کے مقدس میں جاکر خوشبو جلائے ۔
اور لوگوں کی ساری جماعت خوشبو جلاتے وقت باہر دعا کررہی تھی ۔
کہ خداوند کا فرشتہ خوشبو کے مذبح کی دہنی طرف کھڑا ہؤا اس کو دکھائی دیا ۔
اور زکریاہ دیکھ کر گھبرایا اور اس پر دہشت چھا گئی ۔
مگر فرشتہ نے اس سے کہا اے زکریاہ ! خوف نہ کر کیونکہ تیری دعا سن لی گئی اور تیرے لئے تیری بیوی الیشبع کے بیٹا ہوگا ۔ تو اس کا نام یوحنا رکھنا ۔
اور تجھے خوشی و خرمی ہوگی اور بہت سے لوگ اس کی پیدایش کے سبب سے خوش ہونگے ۔
کیونکہ وہ خداوند کے حضور میں بزرگ ہوگا اور ہرگز نہ مے نہ کوئی اور شراب پیئگا اور اپنی ماں کے پیٹ ہی سے روح القدس سے بھر جائے گا ۔
اور بہت سے بنی اسرائیل کو خداوند کی طرف جو ان کا خدا ہے پھیریگا ۔
اور وہ ایلیاہ کی روح اور قوت میں اس کے آگے آگے چلے گا کہ والدوں کے دل اولاد کی طرف اور نافرمانوں کو راستبازوں کی دانائی پر چلنے کی طرف پھیرے اور خداوند کے لئے ایک مستعد قوم تیار کرے ۔
زکریاہ نے فرشتہ سے کہا میں اس بات کو کس طرح جانوں ؟ کیونکہ میں بوڑھا ہوں اور میری بیوی عمررسیدہ ہے ۔
فرشتہ نے جواب میں اس سے کہا میں جبرائیل ہوں جو خدا کے حضور کھڑا رہتا ہوں اور اس لئے بھیجا گیا ہوں کہ تجھ سے کلام کروں اور تجھے ان باتوں کی خوشخبری دوں ۔
اور دیکھ جس دن تک یہ باتیں واقع نہ ہولیں تو چپکا رہے گا ۔ اور بول نہ سکیگا ۔ اس لئے کہ تو نے میری باتوں کا جو اپنے وقت پر پوری ہونگی یقین نہ کیا ۔
اور لوگ زکریاہ کی راہ دیکھتے اور تعجب کرتے تھے کہ اسے مقدس میں کیوں دیر لگی ۔
جب وہ باہر آیا تو ان سے بول نہ سکا ۔ پس انہوں نے معلوم کیا کہ اس نے مقدس میں رویا دیکھی ہے اور وہ ان سے اشارے کرتا تھا اور گونگا ہی رہا ۔
پھر ایسا ہؤا کہ جب اس کی خدمت کے دن پورے ہوگئے تو وہ اپنے گھر گیا ۔
ان دنوں کے بعد اس کی بیوی الیشبع حاملہ ہوئی اور اس نے پانچ مہینے تک اپنے تئیں یہ کہہ کر چھپائے رکھا کہ ۔
جب خداوند نے میری رسوائی لوگوں میں سے دور کرنے کے لئے مجھ پر نظر کی ان دنوں میں اس نے میرے لئے ایسا کیا ۔
چھٹے مہینے میں جبرائیل فرشتہ خدا کی طرف سے گلیل کے ایک شہر میں جس کا نام ناصرۃ تھا ایک کنواری کے پاس بھیجا گیا ۔
جس کی منگنی داود کے گھرانے کے ایک مرد یوسف نام سے ہوئی تھی اور اس کنواری کا نام مریم تھا ۔
اور فرشتہ نے اس کے پاس اندر آکر کہا سلام تجھ کو جس پر فضل ہؤا ہے ! خداوند تیرے ساتھ ہے ۔
وہ اس کلام سے بہت گھبرا گئی اور سوچنے لگی کہ یہ کیسا سلام ہے ۔
فرشتہ نے اس سے کہا اے مریم ! خوف نہ کر کیونکہ خداوند کی طرف سے تجھ پر فضل ہؤا ہے ۔
اور دیکھ تو حاملہ ہوگی اور تیرے بیٹا ہوگا ۔ اس کا نام یسوع رکھنا ۔
وہ بزرگ ہوگا اور خدا تعالٰے کا بیٹا کہلائے گا اور خداوند خدا اس کے باپ داؤد کا تخت اسے دے گا ۔
اور وہ یعقوب کے گھرانے پر ابد تک بادشاہی کرے گا اور اس کی بادشاہی کا آخر نہ ہوگا ۔
مریم نے فرشتہ سے کہا کہ یہ کیونکر ہوگا جبکہ میں مرد کو نہیں جانتی ؟
اور فرشتہ نے جواب میں اس سے کہا کہ روح القدس تجھ پر نازل ہوگا اور خدا تعالٰے کی قدرت تجھ پر سایہ ڈالے گی اور اس سبب سے وہ مولود مقدس خدا کا بیٹا کہلائے گا ۔
اور دیکھ تیری رشتہ دار الیشبع کے بھی بڑھاپے میں بیٹا ہونے والا ہے اور اب اس کو جو بانجھ کہلاتی تھی چھٹا مہینہ ہے ۔
کیونکہ جو قول خدا کی طرف سے ہے وہ ہرگز بے تاثیر نہ ہوگا ۔
مریم نے کہا دیکھ میں خداوند کی بندی ہوں ۔ میرے لئے تیرے قول کے موافق ہو ۔ تب فرشتہ اس کے پاس سے چلا گیا ۔
ان ہی دنوں مریم اٹھی اور جلدی سے پہاڑی ملک میں یہوداہ کے ایک شہر کو گئی ۔
اور زکریاہ کے گھر میں داخل ہوکر الیشبع کو سلام کیا ۔
اور جونہی الیشبع نے مریم کا سلام سنا تو ایسا ہوا کہ بچہ اس کے پیٹ میں اچھل پڑا اور الیشبع روح القدس سے بھر گئی ۔
اور بلند آواز سے پکار کر کہنے لگی کہ تو عورتوں میں مبارک اور تیرے پیٹ کا پھل مبارک ہے ۔
اور مجھ پر یہ فضل کہاں سے ہوا کہ میرے خداوند کی ماں میرے پاس آئی ؟
کیونکہ دیکھ جونہی تیرے سلام کی آواز میرے کان میں پہنچی بچہ مارے خوشی کے میرے پیٹ میں اچھل پڑا ۔
اور مبارک ہے وہ جو ایمان لائی کیونکہ جو باتیں خداوند کی طرف سے اس سے کہی گئی تھیں وہ پوری ہونگی ۔
پھر مریم نے کہا کہ میری جان خداوند کی بڑائی کرتی ہے ۔
اور میری روح میرے منجی خدا سے خوش ہوئی ۔
کیونکہ اس نے اپنی بندی کی پست حالی پر نظر کی اور دیکھ اب سے لے کر ہر زمانہ کے لوگ مجھ کو مبارک کہیں گے ۔
کیونکہ اس قادر نے میرے لئے بڑے بڑے کام کئے ہیں اور اس کا نام پاک ہے ۔
اور اس کا رحم ان پر جو اس سے ڈرتے ہیں پشت در پشت رہتا ہے ۔
اس نے اپنے بازو سے زور دکھایا اور جو اپنے تئیں بڑا سمجھتے تھے ان کو پراگندہ کیا ۔
اس نے اختیار والوں کو تخت سے گرا دیا اور پست حالوں کو بلند کیا ۔
اس نے بھوکوں کو اچھی چیزوں سے سیر کردیا اور دولتمندوں کو خالی ہاتھ لوٹا دیا ۔
اس نے اپنے خادم اسرائیل کو سنبھال لیا تاکہ اپنی اس رحمت کو یاد فرمائے ۔
جو ابرہام اور اس کی نسل پر ابد تک رہے گی جیسا اس نے ہمارے باپ دادا سے کہا تھا ۔
اور مریم تین مہینے کے قریب اس کے ساتھ رہ کر اپنے گھر لوٹ گئی ۔
اور الیشبع کے وضع حمل کا وقت آ پہنچا اور اس کے بیٹا ہؤا ۔
اور اس کے پڑوسیوں اور رشتہ داروں نے یہ سنکر کہ خداوند نے اس پر بڑی رحمت کی اس کے ساتھ خوشی منائی ۔
اور آٹھویں دن ایسا ہؤا کہ وہ لڑکے کا ختنہ کرنے آئے اور اس کا نام اس کے باپ کے نام پر زکریاہ رکھنے لگے ۔
مگر اس کی ماں نے کہا نہیں بلکہ اس کا نام یوحنا رکھا جائے ۔
انہوں نے اس سے کہا کہ تیرے کنبے میں کسی کا یہ نام نہیں ۔
اور انہوں نے اس کے باپ کو اشارہ کیا کہ تو اس کا نام کیا رکھنا چاہتا ہے ؟
اس نے تختی منگا کر یہ لکھا کہ اس کا نام یوحنا ہے اور سب نے تعجب کیا ۔
اسی دم اس کا منہ اور زبان کھل گئی اور وہ بولنے اور خدا کی حمد کرنے لگا ۔
اور ان کے آس پاس کے سب رہنے والوں پر دہشت چھاگئی اور یہودیہ کے تمام پہاڑی ملک میں ان سب باتوں کا چرچا پھیل گیا ۔
اور سب سننے والوں نے ان کو دل میں سوچ کر کہا تو یہ لڑکا کیسا ہونے والا ہے ؟ کیونکہ خداوند کا ہاتھ اس پر تھا ۔
اور اس کا باپ روح القدس سے بھر گیا اور نبوت کی راہ سے کہنے لگا کہ ۔
خداوند اسرائیل کے خدا کی حمد ہو کیونکہ اس نے اپنی امت پر توجہ کرکے اسے چھٹکارا دیا ۔
اور اپنے خادم داؤد کے گھرانے میں ہمارے لئے نجات کا سینگ نکالا ۔
( جیسا اس نے اپنے پاک نبیوں کی زبانی کہا تھا جو کہ دنیا کے شروع سے ہوتے آئے ہیں ۔ )
یعنی ہم کو ہمارے دشمنوں سے اور سب کینہ رکھنے والوں کے ہاتھوں سے نجات بخشی ۔
تاکہ ہمارے باپ دادا پر رحم کرے اور اپنے پاک عہد کو یاد فرمائے ۔
یعنی اس قسم کو جو اس نے ہمارے باپ ابرہام سے کھائی تھی ۔
کہ وہ ہمیں یہ عنایت کرے گا کہ اپنے دشمنوں کے ہاتھ سے چھوٹ کر ۔
اس کے حضور پاکیزگی اور راستبازی سے عمر بھر بیخوف اس کی عبادت کریں ۔
اور اے لڑکے تو خدا تعالٰے کا نبی کہلائے گا کیونکہ تو خداوند کی راہیں تیار کرنے کو اس کے آگے آگے چلے گا ۔
تاکہ اس کی امت کو نجات کا علم بخشے جو ان کو گناہوں کی معافی سے حاصل ہو ۔
یہ ہمارے خدا کی عین رحمت سے ہوگا جس کے سبب سے عالم بالا کا آفتاب ہم پر طلوع کرے گا ۔
تاکہ ان کو جو اندھیرے اور موت کے سایہ میں بیٹھے ہیں روشنی بخشے اور ہمارے قدموں کو سلامتی کی راہ پر ڈالے ۔
اور وہ لڑکا بڑھتا اور روح میں قوت پاتا گیا اور اسرائیل پر ظاہر ہونے کے دن تک جنگلوں میں رہا ۔
ان دنوں میں ایسا ہؤا کہ قیصراوگوستس کی طرف سے یہ حکم جاری ہؤا کہ ساری دنیا کے لوگوں کے نام لکھے جائیں ۔
یہ پہلی اسم نویسی سوریہ کے حاکم کورنیس کے عہد میں ہوئی ۔
اور سب لوگ نام لکھوانے کے لئے اپنے اپنے شہر کو گئے ۔
پس یوسف بھی گلیل کے شہر ناصرۃ سے داؤد کے شہر بیت لحم کو گیا جو یہودیہ میں ہے ۔ اس لئے کہ وہ داؤد کے گھرانے اور اولاد سے تھا ۔
تاکہ اپنی منگیتر مریم کے ساتھ جو حاملہ تھی نام لکھوائے ۔
جب وہ وہاں تھے تو ایسا ہؤا کہ اس کے وضع حمل کو وقت آ پہنچا ۔
اور اس کا پہلوٹا بیٹا پیدا ہؤا اور اس نے اس کو کپڑے میں لپیٹ کر چرنی میں رکھا کیونکہ ان کے واسطے سرای میں جگہ نہ تھی ۔
اسی علاقہ میں چرواہے تھے جو رات کو میدان میں رہ کر اپنے گلہ کی نگہابانی کر رہے تھے ۔
اور خداوند کا فرشتہ ان کے پاس آکھڑ ہؤا اور خداوند کا جلال ان کے چوگرد چمکا اور وہ نہایت ڈر گئے ۔
مگر فرشتہ نے ان سے کہا ڈرو مت کیونکہ دیکھو میں تمہیں بڑی خوشی کی بشارت دیتا ہوں جو ساری امت کے واسطے ہوگی ۔
کہ آج داؤد کے شہر میں تمہارے لئے ایک منجی پیدا ہؤا ہے یعنی مسیح خداوند ۔
اور اس کا تمہارے لئے یہ نشان ہے کہ تم ایک بچے کو کپڑے میں لپٹا اور چرنی میں پڑا ہؤا پاؤ گے ۔
اور یکایک اس فرشتہ کے ساتھ آسمانی لشکر کی ایک گروہ خدا کی حمد کرتی اور یہ کہتی ظاہر ہوئی کہ ۔
عالم بالا پر خدا کی تمجید ہو اور زمین پر ان آدمیوں میں جن سے وہ راضی ہے صلح ۔
جب فرشتے ان کے پاس سے آسمان پر چلے گئے تو ایسا ہؤا کہ چرواہوں نے آپس میں کہا کہ آؤ بیت لحم کو چلیں اور یہ بات جو ہوئی ہے اور جسکی خداوند نے ہم کو خبر دی ہے دیکھیں ۔
پس انہوں نے جلدی سے جاکر مریم اور یوسف کو دیکھا اور اس بچے کو چرنی میں پڑا پایا ۔
اور انہیں دیکھ کر وہ بات جو اس لڑکے کے حق میں ان س کہی گئی تھی مشہور کی ۔
اور سب سننے والوں نے ان باتوں پر جو چرواہوں نے ان سے کہیں تعجب کیا ۔
مگر مریم ان باتوں کو اپنے دل میں رکھ کر غور کرتی رہی ۔
اور چرواہے جیسا ان سے کہا گیا تھا ویسا ہی سب کچھ سنکر اور دیکھ کر خدا کی تمجید اور حمد کرتے ہوئے لوٹ گئے ۔
جب آٹھ دن پورے ہوئے اور اس کے ختنہ کا وقت آیا تو اس کا نام یسوع رکھا گیا جو فرشتہ نے اس کے رحم میں پڑنے سے پہلے رکھا تھا ۔
پھر جب موسٰے کی شریعت کے موافق ان کے پاک ہونے کے دن پورے ہوگئے تو وہ اس کو یروشلیم میں لائے تاکہ خداوند کے آگے حاضر کریں ۔
( جیسا کہ خداوند کی شریعت میں لکھا ہے کہ ہر ایک پہلوٹا خداوند کے لئے مقدس ٹھہریگا ) ۔
اور خداوند کی شریعت کے اس قول کے موافق قربانی کریں کہ قمریوں کا ایک جوڑا یا کبوتر کے دو بچے لاؤ ۔
اور دیکھو یروشلیم میں شمعون نام ایک آدمی تھا اور وہ آدمی راستباز اور خدا ترس اور اسرائیل کی تسلی کا منتظر تھا اور روح القدس اس پر تھا ۔
اور اس کو روح القدس سے آگاہی ہوئی تھی کہ جب تک تو خداوند کے مسیح کو دیکھ نہ لے موت کو نہ دیکھیگا ۔
وہ روح کی ہدایت سے ہیکل میں آیا اور جس وقت ماں باپ اس لڑکے یسوع کو اندر لائے تاکہ اس کے لئے شریعت کے دستور پر عمل کریں ۔
تو اس نے اسے اپنی گود میں لیا اور خدا کی حمد کرکے کہا کہ ۔
اے مالک اب تو اپنے خادم کو اپنے قول کے موافق سلامتی سے رخصت کرتا ہے ۔
کیونکہ میری آنکھوں نے تیری نجات دیکھ لی ہے ۔
جو تو نے سب امتوں کے روبرو تیار کی ہے ۔
تاکہ غیرقوموں کو روشنی دینے والا نور اور تیری امت اسرائیل کا جلال بنے ۔
اور اس کا باپ اور اس کی ماں ان باتوں پر جو اس کے حق میں کہی جاتی تھیں تعجب کرتے تھے ۔
اور شمعون نے ان کے لئے دعای خیر کی اور اس کی ماں مریم سے کہا دیکھ یہ اسرائیل میں بہتوں کے گرنے اور اٹھنے کے لئے اور ایسا نشان ہونے کے لئے مقرر ہؤا ہے جسکی مخالفت کی جائے گی ۔
بلکہ خود تیری جان بھی تلوار سے چھد جائے گی تاکہ بہت لوگوں کے دلوں کے خیال کھل جائیں ۔
اور آشر کے قبیلہ میں سے حناہ نام فنوایل کی بیٹی ایک نبیہ تھی ۔ وہ بہت عمر رسیدہ تھی اور اس نے اپنے کنوارپن کے بعد سات برس ایک شوہر کے ساتھ گذارے تھے ۔
وہ چوراسی برس سے بیوہ تھی اور ہیکل سے جدا نہ ہوتی تھی بلکہ رات دن روزوں اور دعاؤں کے ساتھ عبادت کیا کرتی تھی ۔
اور وہ اسی گھڑی وہاں آکر خدا کا شکر کرنے لگی اور ان سے سب سے جو یروشلیم کے چھٹکارے کے منتظر تھے اس کی بابت باتیں کرنے لگی ۔
اور جب وہ خداوند کی شریعت کے مطابق سب کچھ کر چکے تو گلیل میں اپنے شہر ناصرۃ کو پھر گئے ۔
اور وہ لڑکا بڑھتا اور قوت پاتا گیا اور حکمت سے معمور ہوتا گیا اور خدا کا فضل اس پر تھا ۔
اس کے ماں باپ ہر برس عید فسح پر یروشلیم کو جایا کرتے تھے ۔
اور جب وہ بارہ برس کو ہؤا تو وہ عید کے دستور کے موافق یروشلیم کو گئے ۔
جب وہ ان دنوں کو پورا کرکے لوٹے تو وہ لڑکا یسوع یروشلیم میں رہ گیا اور اس کے ماں باپ کو خبر نہ ہوئی ۔
مگر یہ سمجھ کر کہ وہ قافلہ میں ہے ایک منزل نکل گئے اور اسے اپنے رشتہ داروں اور جان پہچانوں میں ڈھونڈنے لگے ۔
جب نہ ملا تو اسے ڈھونڈتے ہوئے یروشلیم تک واپس گئے ۔
اور تین روز کے بعد ایسا ہؤا کہ انہوں نے اسے ہیکل میں استادوں کے بیچ میں بیٹھے ان کی سنتے اور ان سے سوال کرتے ہوئے پایا ۔
اور جتنے اس کی سن رہے تھے اس کی سمجھ اور اس کے جوابوں سے دنگ تھے ۔
وہ اسے دیکھ کر حیران ہوئے اور اس کی ماں نے اس سے کہا ! تو نے کیوں ہم سے ایسا کیا ؟ دیکھ تیرا باپ اور میں کڑھتے ہوئے تجھے ڈھونڈتے تھے ۔
اس نے ان سے کہا تم مجھے کیوں ڈھونڈتے تھے ؟ کیا تم کو معلوم نہ تھا کہ مجھے اپنے باپ کے ہاں ہونا ضرور ہے ؟
مگر جو بات اس نے ان سے کہی اسے وہ نہ سمجھے ۔
اور وہ ان کے ساتھ روانہ ہوکر ناصرۃ میں آیا اور ان کے تابع رہا اور اس کی ماں نے یہ سب باتیں اپنے دل میں رکھیں ۔
اور یسوع حکمت اور قدوقامت میں اور خدا کی اور انسان کی مقبولیت میں ترقی کرتا گیا ۔
تبریس قیصر کی حکومت کے پندرھویں برس جب پنطیس پیلاطس یہودیہ کا حاکم تھا اور ہیرودیس گلیل کا اس کا بھائی فلپس اتوریہ اور ترخونی تس کا ۔ اور لسانیاس ابلینے کا حاکم تھا ۔
اور حناہ اور کائفا سردار کاہن تھے اس وقت خدا کا کلام بیابان میں زکریاہ کے بیٹے یوحنا پر نازل ہؤا ۔
اور وہ یردن کے سارے گردنواح میں جاکر گناہوں کی معافی کے لئے توبہ کے بپتسمہ کی منادی کرنے لگا ۔
جیسا یسعیاہ نبی کے کلام کی کتاب میں لکھا ہے کہ بیابان میں پکارنے والے کی آواز آتی ہے کہ خداوند کی راہ تیار کرو ۔ اس کے راستے سیدھے بناؤ ۔
ہر ایک گھاٹی بھر دی جائے گی اور ہر ایک پہاڑ اور ٹیلہ نیچا کیا جائے گا اور جو ٹیڑھا ہے سیدھا اور جو اونچا نیچا ہے ہموار راستہ بنیگا ۔
اور ہر بشر خدا کی نجات دیکھیگا ۔
پس جو لوگ اس سے بپتسمہ لینے کو نکلکر آتے تھے وہ ان سے کہتا تھا اے سانپ کے بچو ! تمہیں کس نے جتایا کہ آنے والے غضب سے بھاگو ؟
پس توبہ کے موافق پھل لاؤ اور اپنے دلوں میں یہ کہنا شروع نہ کرو ابرہام ہمارا باپ ہے کیونکہ میں تم سے کہتا ہوں کہ خدا ان پتھروں سے ابرہام کے لئے اولاد پیدا کرسکتا ہے ۔
اور اب تو درختوں کی جڑ پر کلہاڑا رکھا ہے ۔ پس جو درخت اچھا پھل نہیں لاتا وہ کاٹا اور آگ میں ڈالا جاتا ہے ۔
لوگوں نے اس سے پوچھا پھر ہم کیا کریں ؟
اس نے جواب میں ان سے کہا جس کے پاس دو کرتے ہوں وہ اس کو جس کے پاس نہ ہو بانٹ دے اور جس کے پاس کھانا ہو وہ بھی ایسا ہی کرے ۔
اور محصول لینے والے بھی بپتسمہ لینے کو آئے اور اس سے پوچھا کہ اے استاد ہم کیا کریں ؟
اس نے ان سے کہا جو تمہارے لئے مقرر ہے اس سے زیادہ نہ لینا ۔
اور سپاہیوں نے بھی اس سے پوچھا کہ ہم کیا کریں ؟ اس نے ان سے کہا نہ کسی پر ظلم کرو اور نہ کسی سے نہ حق کچھ لو اور اپنی تنخواہ پر کفایت کرو ۔
جب لوگ منتظر تھے اور سب اپنے اپنے دل میں یوحنا کی بابت سوچتے تھے کہ آیا وہ مسیح ہے یا نہیں ۔
تو یوحنا نے ان سب سے جواب میں کہا میں تو تمہیں پانی سے بپتسمہ دیتا ہوں مگر جو مجھ سے زور آور ہے وہ آنے والا ہے ۔ میں اس کی جوتی کا تسمہ کھولنے کے لائق نہیں ۔ وہ تمہیں روح القدس اور آگ سے بپتسمہ دے گا ۔
اس کا چھاج اس کے ہاتھ میں ہے تاکہ وہ اپنے کھلیہان کو خوب صاف کرے اور گیہوں کو اپنے کھتے میں جمع کرے مگر بھوسی کو اس آگ میں جلائے گا جو بجھنے کی نہیں ۔
پس وہ اور بہت سی نصحیت کرکے لوگوں کو خوشخبری سناتا رہا ۔
لیکن چوتھائی ملک کے حاکم ہیرودیس نے اپنے بھائی فلپس کی بیوی ہیرودیاس کے سبب سے اور ان سے برائیوں کے باعث جو ہیرودیس نے کی تھیں یوحنا سے ملامت اٹھا کر ۔
ان سب سے بڑھ کر یہ بھی کیا کہ اس کو قید میں ڈالا ۔
جب سب لوگوں نے بپتسمہ لیا اور یسوع بھی بپتسمہ پاکر دعا کر رہا تھا تو ایسا ہؤا کہ آسمان کھل گیا ۔
اور روح القدس جسمانی صورت میں کبوتر کی مانند اس پر نازل ہؤا اور آسمان سے آواز آئی کہ تو میرا پیارا بیٹا ہے ۔ تجھ سے میں خوش ہوں ۔
جب یسوع خود تعلیم دینے لگا قریبا تیس برس کا تھا اور ( جیسا کے سمجھا جاتا تھا ) یوسف کا بیٹا تھا اور وہ عیلی کا ۔
اور وہ متات کا اور وہ لاوی کا اور وہ ملکی کا اور وہ ینا کا اور وہ یوسف کا ۔
اور وہ متتیاہ کا اور وہ عاموس کا اور وہ ناحوم کا اور وہ اسلیاہ کا اور وہ نوگہ کا ۔
اور وہ ماعت کا اور وہ متتیاہ کا اور وہ شمعی کا اور وہ یوسیخ کا اور وہ یوداہ کا ۔
اور وہ یوحنا کا اور وہ ریسا کا اور وہ زربابل کا اور وہ سیالتی ایل کا اور وہ نیری کا ۔
اور وہ ملکی کا اور وہ ادی کا اور وہ قوسام کا اور وہ المودام کا اور وہ عیر کا ۔
اور وہ یشوع کا اور وہ الیعزر کا اور وہ یوریم کا اور وہ متات کا اور وہ لاوی کا ۔
اور وہ شمعون کا اور وہ یہوداہ کا اور وہ یوسف کا اور وہ یونان کا اور وہ الیاقیم کا ۔
اور وہ ملے آہ کا اور وہ مناہ کا اور وہ متتاہ کا اور وہ ناتن کا اور وہ داؤد کا ۔
اور وہ یسی کا اور وہ عوبید کا اور وہ بوعز کا اور وہ سلمون کا اور وہ نحسون کا ۔
اور وہ عمینداب کا اور وہ ارنی کا اور وہ حصرون کا اور وہ فارص کا اور وہ یہوداہ کا ۔
اور وہ یعقوب کا اور وہ اضحاق کا اور وہ ابرہام کا اور وہ تارہ کا اور وہ نحور کا ۔
اور وہ سروج کا اور وہ رعو کا اور وہ فلج کا اور وہ عبر کا اور وہ سلح کا ۔
اور وہ قینان کا اور وہ ارفکسد کا اور وہ سم کا اور وہ نوح کا اور وہ لمک کا ۔
اور وہ متوسلح کا اور وہ حنوک کا اور وہ یارد کا اور وہ مہلل ایل کا اور وہ قینان کا ۔
اور وہ انوس کا اور وہ سیت کا اور وہ آدم کا اور وہ خدا کا تھا ۔
پھر یسوع روح القدس سے بھرا ہؤا یردن سے لوٹا اور چالیس دن تک روح کی ہدایت سے بیابان میں پھرتا رہا ۔
اور ابلیس اسے آزماتا رہا ۔ ان دنوں میں اس نے کچھ نہ کھایا اور جب وہ دن پورے ہوگئے تو اسے بھوک لگی ۔
اور ابلیس نے اس سے کہا کہ اگر تو خدا کا بیٹا ہے تو اس پتھر سے کہہ کہ روٹی بن جائے ۔
یسوع نے اس کو جواب دیا لکھا ہے کہ آدمی صرف روٹی ہی سے جیتا نہ رہے گا ۔
اور ابلیس نے اسے اونچے پر لے جاکر دنیا کی سب سلطنتیں پل بھر میں دکھائیں ۔
اور اس سے کہا کہ یہ سارا اختیار اور ان کی شان و شوکت میں تجھے دے دونگا کیونکہ یہ میرے سپرد ہے اور جس کو چاہتا ہوں دیتا ہوں ۔
پس اگر تو میرے آگے سجدہ کرے تو یہ سب تیرا ہوگا ۔
یسوع نے جواب میں اس سے کہا لکھا ہے کہ تو خداوند اپنے خدا کو سجدہ کر اور صرف اسی کی عبادت کر ۔
اور وہ اسے یروشلیم میں لے گیا اور ہیکل کے کنگرے پر کھڑا کرکے اس سے کہا کہ اگر تو خدا کا بیٹا ہے تو اپنی تئیں یہاں سے نیچے گرا دے ۔
کیونکہ لکھا ہے کہ وہ تیری بابت اپنے فرشتوں کو حکم دے گا کہ تیری حفاظت کریں ۔
اور یہ بھی کہ وہ تجھے ہاتھوں پر اٹھا لیں گے ۔ مبادا تیرے پاؤں کو پتھر سے ٹھیس لگے ۔
یسوع نے جواب میں اس سے کہا فرمایا گیا ہے کہ تو خداوند اپنے خدا کی آزمایش نہ کر ۔
جب ابلیس تمام آزمایشیں کرچکا تو کچھ عرصہ کے لئے اس سے جدا ہؤا ۔
پھر یسوع روح کی قوت سے بھرا ہؤا گلیل کو لوٹا اور سارے گردنواح میں اس کی شہرت پھیل گئی ۔
اور وہ ان کے عبادتخانوں میں تعلیم دیتا رہا اور سب اس کی بڑائی کرتے رہے ۔
اور وہ ناصرۃ میں آیا جہاں اس نے پرورش پائی تھی اور اپنے دستور کے موافق سبت کے دن عبادت خانہ میں گیا اور پڑھنے کو کھڑا ہؤا ۔
اور یسعیاہ نبی کی کتاب اس کو دی گئی اور کتاب کھول کر اس نے وہ مقام نکالا جہاں یہ لکھا تھا کہ ۔
خداوند کا روح مجھ پر ہے ۔ اس لئے کہ اس نے مجھے غریبوں کو خوشخبری دینے کے لئے مسح کیا ۔ اس نے مجھے بھیجا ہے کہ قیدیوں کو رہائی اور اندھوں کو بینائی پانے کی خبر سناؤں ۔ کچلے ہوؤں کو آزاد کرؤں ۔
اور خداوند کے سال مقبول کی منادی کرؤں ۔
پھر وہ کتاب بند کرکے اور خادم کو واپس دے کر بیٹھ گیا اور جتنے عبادت خانہ میں تھے سب کی آنکھیں اس پر لگی تھیں ۔
وہ ان سے کہنے لگا کہ آج یہ نوشتہ تمہارے سامنے پورا ہؤا ۔
اور سب نے اس پر گواہی دی اور ان پرفضل باتوں پر جو اس کے منہ سے نکلتی تھیں تعجب کرکے کہنے لگے کیا یہ یوسف کا بیٹا نہیں ؟
اس نے ان سے کہا تم البتہ یہ مثل مجھ پر کہو گے کہ اے حکیم اپنے آپ کو تو اچھا کر ۔ جو کچھ ہم نے سنا ہے کہ کفرنحوم میں کیا گیا یہاں اپنے وطن میں بھی کر ۔
اور اس نے کہا میں تم سے سچ کہتا ہوں کہ کوئی نبی اپنے وطن میں مقبول نہیں ہوتا ۔
اور میں تم سے سچ کہتا ہوں کہ ایلیاہ کے دنوں میں جب ساڑھے تین برس آسمان بند رہا یہاں تک کہ سارے ملک میں سخت کال پڑا بہت سے بیوائیں اسرائیل میں تھیں ۔
لیکن ایلیاہ ان میں سے کسی کے پاس نہ بھیجا گیا مگر ملک صیدا کے شہر صارپت میں ایک بیوہ کے پاس ۔
اور الیشع نبی کے وقت میں اسرائیل کے درمیان بہت سے کوڑھی تھے لیکن ان میں سے کوئی پاک صاف نہ کیا گیا مگر نعمان سوریانی ۔
جتنے عبادت خانہ میں تھے ان باتوں کو سنتے ہی قہر سے بھر گئے ۔
اور اٹھ کر اس کو شہر سے باہر نکالا اور اس پہاڑ کی چوٹی پر لے گئے جس پر ان کا شہر آباد تھا تاکہ اسے سر کے بل گرا دیں ۔
مگر وہ ان کے بیچ میں نکل کر چلا گیا ۔
پھر وہ گلیل کے شہر کفرنحوم کو گیا اور سبت کے دن انہیں تعلیم دے رہا تھا ۔
اور لوگ اس کی تعلیم سے حیران تھے کیونکہ اس کا کلام اختیار کے ساتھ تھا ۔
اور عبادت خانہ میں ایک آدمی تھا جس میں ناپاک دیو کی روح تھی وہ بڑی آواز سے چلا اٹھا کہ ۔
اے یسوع ناصری ہمیں تجھ سے کیا کام ؟ کیا تو ہمیں ہلاک کرنے آیا ہے ؟ میں تجھے جانتا ہوں کہ تو کون ہے ۔ خدا کا قدوس ہے ۔
یسوع نے اسے جھڑک کرکہا چپ رہ اور اس میں سے نکل جا ۔ اس پر بدروح اسے بیچ میں پٹک کر بغیر ضرر پہنچائے اس میں سے نکل گئی ۔
اور سب حیران ہوکر آپس میں کہنے لگے کہ یہ کیسا کلام ہے ؟ کیونکہ وہ اختیار اور قدرت سے ناپاک روحوں کو حکم دیتا ہے اور وہ نکل جاتی ہیں ۔
اور گرد نواح میں ہر جگہ اس کی دھوم مچ گئی ۔
پھر وہ عبادت خانہ سے اٹھ کر شمعون کے گھر میں داخل ہؤا اور شمعون کی ساس کو بڑی تپ چڑھی ہوئی تھی اور انہوں نے اس کے لئے اس سے عرض کی ۔
وہ کھڑا ہوکر اس کی طرف جھکا اور تپ کو جھڑکا تو اتر گئی اور وہ اسی دم اٹھ کر ان کی خدمت کرنے لگی ۔
اور سورج کے ڈوبتے وقت وہ سب لوگ جنکے ہاں طرح طرح کی بیماریوں کے مریض تھے انہیں اس کے پاس لائے اور اس نے ان میں سے ہر ایک پر ہاتھ رکھ کر انہیں اچھا کیا ۔
اور بدروحیں بھی چلا کر اور یہ کہہ کر کہ تو خدا کا بیٹا ہے بہتوں میں سے نکل گئیں اور وہ انہیں جھڑکتا اور بولنے نہ دیتا تھا کیونکہ وہ جانتی تھیں کہ یہ مسیح ہے ۔
جب دن ہؤا تو وہ نکل کر ایک ویران جگہ میں گیا اور بھیڑ کی بھیڑ اس کو ڈھونڈتی ہوئی اس کے پاس آئی اور اس کو روکنے لگی کہ ہمارے پاس سے نہ جا ۔
اس نے ان سے کہا کہ مجھے اور شہروں میں بھی خدا کی بادشاہی کی خوشخبری سنانا ضرور ہے کیونکہ میں اسی لئے بھیجا گیا ہوں ۔
اور وہ گلیل کے عبادتخانوں میں منادی کرتا رہا ۔
جب بھیڑ اس پر گری پڑتی تھی اور خدا کا کلام سنتی تھی اور وہ گنیسرت کی جھیل کے کنارے کھڑا تھا تو ایسا ہؤا کہ ۔
اس نے جھیل کے کنارے دو کشتیاں لگی دیکھیں لیکن مچھلی پکڑنے والے ان پر سے اتر کر جال دھو رہے تھے ۔
اور اس نے ان کشتیوں میں سے ایک پر چڑھ کر جو شمعون کی تھی اس سے درخواست کی کہ کنارے سے ذرا ہٹا لے چل اور وہ بیٹھ کر لوگوں کو کشتی پر سے تعلیم دینے لگا ۔
جب کلام کر چکا تو شمعون سے کہا گہرے میں لے چل اور تم شکار کے لئے اپنے جال ڈالو ۔
شمعون نے جواب میں کہا اے استاد ہم نے رات بھر محنت کی اور کچھ ہاتھ نہ آیا مگر تیرے کہنے سے جال ڈالتا ہوں ۔
یہ کیا اور وہ مچھلیوں کا بڑا غول گھیر لائے اور ان کے جال پھٹنے لگے ۔
اور انہوں نے اپنے شریکوں کو جو دوسری کشتی پر تھے اشارہ کیا کہ آؤ ہماری مدد کرو ۔ پس انہوں نے آکر دونوں کشتیاں یہاں تک بھر دیں کہ ڈوبنے لگیں ۔
شمعون پطرس یہ دیکھ کر یسوع کے پاؤں میں گرا اور کہا اے خداوند ! میرے پاس سے چلا جا کیونکہ میں گنہگار آدمی ہوں ۔
کیونکہ مچھلیوں کے اس شکار سے جو انہوں نے کیا وہ اور اس کے سب ساتھی بہت حیران ہوئے ۔
اور ویسے ہی زبدی کے بیٹے یعقوب اور یوحنا بھی جو شمعون کے شریک تھے حیران ہوئے ۔ یسوع نے شمعون سے کہا خوف نہ کر ۔ اب سے تو آدمیوں کا شکار کیا کرے گا ۔
وہ کشتیوں کو کنارے پر لے آئے اور سب کچھ چھوڑ کر اس کے پیچھے ہولئے ۔
جب وہ شہر میں تھا تو دیکھو کوڑھ سے بھرا ہؤا ایک آدمی یسوع کو دیکھ کر منہ کے بل گرا اور اس کی منت کرکے کہنے لگا اے خداوند ! اگر تو چاہے تو مجھے پاک صاف کر سکتا ہے ۔
اس نے ہاتھ بڑھا کر اسے چھؤا اور کہا میں چاہتا ہوں ۔ تو پاک صاف ہوجا اور فورا اس کا کوڑھ جاتا رہا ۔
اور اس نے اسے تاکید کی کہ کسی سے نہ کہنا بلکہ جا کر اپنی تئیں کاہن کو دکھا اور جیسا موسٰی نے مقرر کیا ہے اپنے پاک صاف ہو جانے کی بابت نذر گذران تاکہ ان کے لئے گواہی ہو ۔
لیکن اس کا چرچا زیادہ پھیلا اور بہت سے لوگ جمع ہوئے کہ اس کی سنیں اور اپنی بیماریوں سے شفا پائیں ۔
مگر وہ جنگلوں میں الگ جاکر دعا کیا کرتا تھا ۔
اور ایک دن ایسا ہؤا کہ وہ تعلیم دے رہا تھا اور فریسی اور شرع کے معلم وہاں بیٹھے تھے جو گلیل کے ہر گاؤں اور یہودیہ اور یروشلیم سے آئے تھے اور خداوند کی قدرت شفا بخشنے کو اس کے ساتھ تھی ۔
اور دیکھو کئی مرد ایک آدمی کو جو مفلوج تھا چارپائی پر لائے اور کوشش کی کہ اسے اندر لاکر اس کے آگے رکھیں ۔
اور جب بھیڑ کے سبب سے اس کو اندر لے جانے کی راہ نہ پائی تو کوٹھے پر چڑھ کر کھپریل میں سے اس کو کھٹولے سمیت بیچ میں یسوع کے سامنے اتار دیا ۔
اس نے ان کا ایمان دیکھ کر کہا اے آدمی ! تیرے گناہ معاف ہوئے ۔
اس پر فقیہ اور فریسی سوچنے لگے کہ یہ کون ہے جو کفر بکتا ہے ؟ خدا کے سوا اور کون گناہ معاف کر سکتا ہے ؟
یسوع نے ان کے خیالوں کو معلوم کرکے جواب میں ان سے کہا تم اپنے دلوں میں کیا سوچتے ہو ؟
آسان کیا ہے ؟ یہ کہنا کہ تیرے گناہ معاف ہوئے یا یہ کہنا کہ اٹھ اور چل پھر ؟
لیکن اس لئے کہ تم جانو کہ ابن آدم کو زمین پر گناہ معاف کرنے کا اختیار ہے ۔ ( اس نے مفلوج سے کہا ) میں تجھ سے کہتا ہوں اٹھ اور اپنا کھٹولا اٹھا کر اپنے گھر جا ۔
اور وہ اسی دم ان کے سامنے اٹھا اور جس پر پڑا تھا اسے اٹھا کر خدا کی تمجید کرتا ہؤا اپنے گھر چلا گیا ۔
وہ سب کہ سب بڑے حیران ہوئے اور خدا کی تمجید کرنے لگے اور بہت ڈر گئے اور کہنے لگے آج ہم نے عجیب باتیں دیکھیں ۔
ان باتوں کے بعد وہ باہر گیا اور لاوی نام ایک محصول لینے والے کو محصول کی چوکی پر بیٹھے دیکھا اور اس سے کہا میرے پیچھے ہولے ۔
وہ سب کچھ چھوڑ کر اٹھا اور اس کے پیچھے ہولیا ۔
پھر لاوی نے اپنے گھر میں اس کی بڑی ضیافت کی اور محصول لینے والوں اور اوروں کا جو ان کے ساتھ کھانا کھانے بیٹھے تھے بڑا مجمع تھا ۔
اور فریسی اور ان کے فقیہ اس کے شاگردوں سے یہ کہہ کر بڑ بڑانے لگے کہ تم کیوں محصول لینے والوں اور گنہگاروں کے ساتھ کھاتے پیتے ہو ؟
یسوع نے جواب میں ان سے کہا کہ تندرستوں کو طبیب کی ضرورت نہیں بلکہ بیماروں کو ۔
میں راستبازوں کو نہیں بلکہ گنہگاروں کو توبہ کے لئے بلانے آیا ہوں ۔
اور انہوں نے اس سے کہا کہ یوحنا کے شاگرد اکثر روزہ رکھتے اور دعائیں کیا کرتے ہیں اور اسی طرح فریسیوں کے بھی مگر تیرے شاگرد کھاتے پیتے ہیں ۔
یسوع نے ان سے کہا کیا تم براتیوں سے جب تک کے دلہا ان کے ساتھ ہے روزہ رکھوا سکتے ہو ؟
مگر وہ دن آئیں گے اور جب دلہا ان سے جدا کیا جائے گا تب ان دنوں میں وہ روزہ رکھیں گے ۔
اور اس نے ان سے ایک تمثیل بھی کہی کہ کوئی آدمی نئی پوشاک میں سے پھاڑ کر پرانی پوشاک میں پیوند نہیں لگاتا ورنہ نئی بھی پھٹے گی اور اس کا پیوند پرانی میں میل بھی نہ کھائے گا ۔
اور کوئی شخص نئی مے پرانی مشکوں میں نہیں بھرتا نہیں تو نئی مے مشکوں کو پھاڑ کر خود بھی بہ جائے گی اور مشکیں بھی برباد ہو جائیں گی ۔
بلکہ نئی مے نئی مشکوں میں بھرنا چاہیئے ۔
اور کوئی آدمی پرانی مے پی کر نئی کی خواہش نہیں کرتا کیونکہ کہتا ہے کہ پرانی ہی اچھی ہے ۔
پھر سبت کے دن یوں ہؤا کہ وہ کھیتوں میں ہوکر جا رہا تھا اور اس کے شاگرد بالیں توڑ توڑ کر اور ہاتھوں سے مل مل کر کھاتے جاتے تھے ۔
اور فریسیوں میں سے بعض کہنے لگے تم وہ کام کیوں کرتے ہو جو سبت کے دن کرنا روا نہیں ؟
یسوع نے جواب میں ان سے کہا کیا تم نے یہ بھی نہیں پڑھا کہ جب داؤد اور اس کے ساتھی بھوکے تھے تو اس نے کیا کیا ؟
وہ کیونکر خدا کے گھر میں گیا اور نذر کی روٹیاں لے کر کھائیں جنکو کو کھانا کاہنوں کے سوا کسی کو روا نہیں اور اپنے ساتھیوں کو بھی دیں ؟
پھر اس نے ان سے کہا ابن آدم سبت کا مالک ہے ۔
اور یوں ہؤا کہ کسی اور سبت کو وہ عبادت خانہ میں داخل ہوکر تعلیم دینے لگا اور وہاں ایک آدمی تھا جس کا دہنا ہاتھ سوکھ گیا تھا ۔
اور فقیہ اور فریسی اسی کی تاک میں تھے کہ آیا سبت کے دن اچھا کرتا ہے یا نہیں تاکہ اس پر الزام لگانے کا موقع پائیں ۔
مگر اس کو ان کے خیال معلوم تھے ۔ پس اس نے اس آدمی سے جس کا ہاتھ سوکھا تھا کہا اٹھ اور بیچ میں کھڑا ہو ۔ وہ اٹھ کھڑا ہؤا ۔
یسوع نے ان سے کہا میں تم سے یہ پوچھتا ہوں کہ آیا سبت کے دن نیکی کرنا روا ہے یا بدی کرنا ؟ جان بچانا یا ہلاک کرنا ؟
اور ان سب پر نظر کرکے اس سے کہا اپنا ہاتھ بڑھا ۔ اس نے بڑھایا اور اس کا ہاتھ درست ہوگیا ۔
وہ آپے سے باہر ہوکر ایک دوسرے سے کہنے لگے کہ ہم یسوع کے ساتھ کیا کریں ؟
اور ان دنوں میں ایسا ہؤا کہ وہ پہاڑ پر دعا کرنے کو نکلا اور خدا سے دعا کرنے میں ساری رات گذاری ۔
جب دن ہؤا تو اس نے اپنے شاگردوں کو پاس بلا کر ان میں سے بارہ چن لئے اور ان کو رسول کا لقب دیا ۔
یعنی شمعون جس کا نام اس نے پطرس بھی رکھا اور اس کا بھائی اندریاس اور یعقوب اور یوحنا اور فلپس اور برتلمائی ۔
اور متی اور توما اور حلفئی کا بیٹا یعقوب اور شمعون جو زیلوتیس کہلاتا تھا ۔
اور یعقوب کا بیٹا یہوداہ اور یہوداہ اسکریوتی جو اس کا پکڑوانے والا ہؤا ۔
اور وہ ان کے ساتھ اتر کر ہموار جگہ پر کھڑا ہؤا اور اس کے شاگردوں کی بڑی جماعت اور لوگوں کی بڑی بھیڑ وہاں تھی جو سارے یہودیہ اور یروشلیم اور صور اور صیدا کے بحری کنارے سے اس کی سننے اور اپنی بیماریوں سے شفا پانے کے لئے اس کے پاس آئی تھی ۔
اور جو ناپاک روحوں سے دکھ پاتے تھے وہ اچھے کئے گئے ۔
اور سب لوگ اسے چھونے کی کوشش کرتے تھے کیونکہ قوت اس سے نکلتی اور سب کو شفا بخشتی تھی ۔
پھر اس نے اپنے شاگردوں کی طرف نظر کرکے کہا مبارک ہو تم جو غریب ہو کیونکہ خدا کی بادشاہی تمہاری ہے ۔
مبارک ہو تم جو اب بھوکے ہو کیونکہ آسودہ ہوگے ۔ مبارک ہو تم جو اب روتے ہو کیونکہ ہنسوں گے ۔
جب ابن آدم کے سبب سے لوگ تم سے عداوت رکھیں گے اور تمہیں خارج کردیں گے اور لعن طعن کریں گے اور تمہارا نام برا جان کر کاٹ دیں گے تو تم مبارک ہو گے ۔
اس دن خوش ہونا اور خوشی کے مارے اچھلنا ۔ اسی لئے کہ دیکھو آسمان پر تمہارا اجر بڑا ہے کیونکہ ان کے باپ دادا نبیوں کے ساتھ بھی ایسا ہی کیا کرتے تھے ۔
مگر افسوس تم پر جو دولتمند ہو کیونکہ تم اپنی تسلی پاچکے ۔
افسوس تم پر جو اب سیر ہو کیونکہ بھوکے ہوگے ۔ افسوس تم پر جو اب ہنستے ہو کیونکہ ماتم کرو گے اور روؤ گے ۔
افسوس تم پر جب سب لوگ تمہیں بھلا کہیں کیونکہ ان کے باپ دادا جھوٹے نبیوں کے ساتھ بھی ایسا ہی کیا کرتے تھے ۔
لیکن میں تم سننے والوں سے کہتا ہوں کہ اپنے دشمنوں سے محبت رکھو ۔ جو تم سے عداوت رکھے ان کا بھلا کرو ۔
جو تم پر لعنت کرے ان کے لئے برکت چاہو ۔ جو تمہاری تحقیر کریں ان کے لئے دعا کرو ۔
جو تیرے ایک گال پر طمانچہ مارے دوسرا بھی اس کی طرف پھیر دے اور جو تیرا چوغہ لے اس کو کرتا لینے سے بھی منع نہ کر ۔
جو کوئی تجھ سے مانگے اسے دے اور جو تیرا مال لے لے اس سے طلب نہ کر ۔
اور جیسا تم چاہتے ہو کہ لوگ تمہارے ساتھ کریں تم بھی ان کے ساتھ ویسا ہی کرو ۔
اور اگر تم اپنے محبت رکھنے والوں ہی سے محبت رکھو تو تمہارا کیا احسان ہے ؟ کیونکہ گنہگار بھی اپنے محبت رکھنے والوں سے محبت رکھتے ہیں ۔
اور اگر تم ان ہی کا بھلا کرو جو تمہارا بھلا کریں تو تمہارا کیا احسان ہے ؟ کیونکہ گنہگار بھی ایسا ہی کرتے ہیں
اور اگر تم ان ہی کو قرض دو جن سے وصول ہونے کی امید رکھتے ہو تو تمہارا کیا احسان ہے ؟ گنہگار بھی گنہگاروں کو قرض دیتے ہیں تاکہ پورا وصول کرلیں ۔
مگر تم اپنے دشمنوں سے محبت رکھو اور بھلا کرو اور بغیر ناامید ہوئے قرض دو تو تمہارا اجر بڑا ہوگا اور تم خدا تعالٰے کے بیٹے ٹھہرو گے کیونکہ وہ ناشکرو اور بدوں پر بھی مہربان ہے ۔
جیسا تمہارا باپ رحیم ہے تم بھی رحمدل ہو ۔
عیب جوئی نہ کرو ۔ تمہاری بھی عیب جوئی نہ کی جائے ۔ مجرم نہ ٹھہراؤ ۔ تم بھی مجرم نہ ٹھہرائے جاؤ گے ۔ خلاصی دو تم بھی خلاصی پاؤ گے ۔
دیا کرو ۔ تمہیں بھی دیا جائے گا ۔ اچھا پیمانہ داب داب کر اور ہلا ہلا کر اور لبریز کرکے تمہارے پلے میں ڈالیں گے کیونکہ جس پیمانہ سے تم ناپتے ہو اسی سے تمہارے لئے ناپا جائے گا ۔
اور اس نے ان سے ایک تمثیل بھی کہی کہ کیا اندھے کو اندھا راہ دکھا سکتا ہے ؟ کیا دونوں گڑھے میں نہ گریں گے ؟
شاگرد اپنے استاد سے بڑا نہیں بلکہ ہر ایک جب کامل ہؤا تو اپنے استاد جیسا ہوگا ۔
تو کیوں اپنے بھائی کی آنکھ کے تنکے کو دیکھتا ہے اور اپنی آنکھ کے شہتیر پر غور نہیں کرتا ؟
اور جب تو اپنے آنکھ کے شہتیر کو نہیں دیکھتا تو اپنے بھائی سے کیونکر کہہ سکتا ہے کہ بھائی لا اس تنکے کو جو تیری آنکھ میں ہے نکال دوں ؟ اے ریاکار ! پہلے اپنی آنکھ میں سے تو شہتیر نکال ۔ پھر اس تنکے کو جو تیرے بھائی کی آنکھ میں ہے اچھی طرح دیکھ کر نکال سکے گا ۔
کیونکہ کوئی اچھا درخت نہیں جو برا پھل لائے اور نہ کوئی برا درخت ہے جو اچھا پھل لائے ۔
ہر درخت اپنے پھل سے پہچانا جاتا ہے کیونکہ جھاڑیوں سے انجیر نہیں توڑتے اور نہ جھڑبیری سے انگور ۔
اچھا آدمی اپنے دل کے اچھے خزانہ سے اچھی چیزیں نکالتا ہے اور برا آدمی برے خزانہ سے بری چیزیں نکالتا ہے کیونکہ جو دل میں بھرا ہے وہی اس کے منہ پر آتا ہے ۔
جب تم میرے کہنے پر عمل نہیں کرتے ہو تو کیوں مجھے خداوند خداوند کہتے ہو ؟
جو کوئی میرے پاس آتا ہے اور میری باتیں سن کر عمل کرتا ہے میں تمہیں جتاتا ہوں کہ وہ کس کی مانند ہے ۔
وہ اس آدمی کی مانند ہے جس نے گھر بناتے وقت زمین گہری کھود کر چٹان پر بنیاد ڈالی ۔ اور جب طوفان آیا اور سیلاب اس گھر سے ٹکرایا تو اسے ہلا نہ سکا کیونکہ وہ مضبوط بنا ہؤا تھا ۔
لیکن جو سن کر عمل میں نہیں لاتا وہ اس آدمی کی مانند ہے جس نے زمین پر گھر کو بے بنیاد بنایا ۔ جب سیلاب اس پر زور سے آیا تو وہ فی الفور گر پڑا اور وہ گھر بالکل برباد ہؤا ۔
جب وہ لوگوں کو اپنی سب باتیں سنا چکا تو کفر نحوم میں آیا ۔
اور کسی صوبہ دار کا نوکر جو اس کو عزیز تھا بیماری سے مرنے کو تھا ۔
اس نے یسوع کی خبر سنکر یہودیوں کے کئی بزرگوں کو اس کے پاس بھیجا اور اس سے درخواست کی کہ آکر میرے نوکر کو اچھا کر ۔
وہ یسوع کے پاس آئے اور اس کی بڑی منت کرکے کہنے لگے کہ وہ اس لائق ہے کہ تو اس کی خاطر یہ کرے ۔
کیونکہ وہ ہماری قوم سے محبت رکھتا ہے اور ہمارے عبادت خانہ کو اسی نے بنوایا ۔
یسوع ان کے ساتھ چلا مگر جب وہ گھر کے قریب پہنچا تو صوبہ دار نے بعض دوستوں کی معرفت اسے یہ کہلا بھیجا کہ اے خداوند تکلیف نہ کر کیونکہ میں اس لائق نہیں کہ تو میری چھت کے نیچے آئے ۔
اسی سبب سے میں نے اپنے آپ کو بھی تیرے پاس آنے کے لائق نہ سمجھا بلکہ زبان سے کہہ دے تو میرا خادم شفا پائے گا ۔
کیونکہ میں بھی دوسرے کے اختیار میں ہوں اور سپاہی میرے ماتحت ہیں اور جب ایک سے کہتا ہوں جا تو وہ جاتا ہے اور دوسرے سے آ تو وہ آتا ہے اور اپنے نوکر سے کہ یہ کر تو وہ کرتا ہے ۔
یسوع نے یہ سنکر اس پر تعجب کیا اور پھر کر اس بھیڑ سے جو اس کے پیچھے آتی تھی کہا میں تم سے کہتا ہوں کہ میں نے ایسا ایمان اسرائیل میں بھی نہیں پایا ۔
اور بھیجے ہوئے لوگوں نے واپس آکر اس نوکر کو تندرست پایا ۔
تھوڑے عرصہ کے بعد ایسا ہؤا کہ وہ نائین نام ایک شہر کو گیا اور اس کے شاگرد اور بہت سے لوگ اس کے ہمراہ تھے ۔
جب وہ شہر کے پھاٹک کے نزدیک پہنچا تو دیکھو ایک مردہ کو باہر لئے جاتے تھے ۔ وہ اپنی ماں کا اکلوتا بیٹا تھا اور وہ بیوہ تھی اور شہر کے بہتیرے لوگ اس کے ساتھ تھے ۔
اسے دیکھ کر خداوند کو ترس آیا اور اس سے کہا مت رو ۔
پھر اس نے پاس آکر جنازہ کو چھؤا اور اٹھانے والے کھڑے ہوگئے اور اس نے کہا اے جوان میں تجھ سے کہتا ہوں اٹھ ۔
وہ مردہ اٹھ بیٹھا اور بولنے لگا اور اس نے اسے اس کی ماں کو سونپ دیا ۔
اور سب پر دہشت چھاگئی اور خدا کی تمجید کرکے کہنے لگے کہ ایک بڑا نبی ہم میں برپا ہؤا ہے اور خدا نے اپنی امت پر توجہ کی ہے ۔
اور اس کی نسبت یہ خبر سارے یہودیہ اور تمام گردنواح میں پھیل گئی ۔
اور یوحنا کو اس کے شاگردوں نے ان سب باتوں کی خبر دی ۔
اس پر یوحنا نے اپنے شاگردوں میں سے دو کو بلا کر خداوند کے پاس یہ پوچھنے کو بھیجا کہ آنے والا تو ہی ہے یا ہم دوسرے کی راہ دیکھیں ؟
انہوں نے اس کے پاس آکر کہا یوحنا بپتسمہ دینے والے نے ہمیں تیرے پاس یہ پوچھنے کو بھیجا ہے کہ آنے والا تو ہی ہے یا ہم دوسرے کی راہ دیکھیں ؟
اسی گھڑی اس نے بہتوں کو بیماریوں اور آفتوں اور بری روحوں سے نجات بخشی اور بہت سے اندھوں کو بینائی عطا کی ۔
اس نے جواب میں ان سے کہا کہ جو کچھ تم نے دیکھا اور سنا ہے جاکر یوحنا سے بیان کردو کہ اندھے دیکھتے ہیں ۔ لنگڑے چلتے پھرتے ہیں ۔ کوڑھی پاک صاف کئے جاتے ہیں ۔ بہرے سنتے ہیں ۔ مردے زندہ کئے جاتے ہیں ۔ غریبوں کو خوشخبری سنائی جاتی ہے ۔
اور مبارک ہے وہ جو میرے سبب سے ٹھوکر نہ کھائے ۔
جب یوحنا کے قاصد چلے گئے تو یسوع یوحنا کے حق میں لوگوں سے کہنے لگا کہ تم بیابان میں کیا دیکھنے گئے تھے ؟ کیا ہوا سے ہلتے ہوئے سرکنڈے کو ؟
تو پھر کیا دیکھنے گئے تھے ؟ کیا مہین کپڑے پہنے ہوئے شخص کو ؟ دیکھو جو چمکدار پوشاک پہنتے اور عیش و عشرت میں رہتے ہیں وہ بادشاہی محلوں میں ہوتے ہیں ۔
تو پھر تم کیا دیکھنے گئے تھے ؟ کیا ایک نبی ؟ ہاں میں تم سے کہتا ہوں بلکہ نبی سے بڑے کو ۔
یہ وہی ہے جسکی بابت لکھا ہے کہ دیکھ میں اپنا پیغمبر تیرے آگے بھیجتا ہوں جو تیری راہ تیرے آگے تیار کرے گا ۔
میں تم سے کہتا ہوں جو عورتوں سے پیدا ہوئے ہیں ان میں یوحنا بپتسمہ دینے والے سے کوئی بڑا نہیں لیکن جو خدا کی بادشاہی میں چھوٹا ہے وہ اس سے بڑا ہے ۔
اور سب عام لوگوں نے جب سنا تو انہوں نے اور محصول لینے والوں نے بھی یوحنا کا بپتسمہ لے کر خدا کو راستباز مان لیا ۔
مگر فریسیوں اور شرع کے عالموں نے اس سے بپتسمہ نہ لے کر خدا کے ارادہ کو اپنی نسبت باطل کر دیا ۔
پس اس زمانہ کے آدمیوں کو میں کس سے تشبیہ دوں اور وہ کس کی مانند ہیں ؟
ان لڑکوں کی مانند ہیں جو بازار میں بیٹھے ہوئے ایک دوسرے کو پکار کر کہتے ہیں کہ ہم نے تمہارے لئے بانسلی بجائی اور تم نہ ناچے ۔ ہم نے ماتم کیا اور تم نہ روئے ۔
کیونکہ یوحنا بپتسمہ دینے والا نہ تو روٹی کھاتا ہؤا آیا نہ مے پیتا ہؤا اور تم کہتے ہو کہ اس میں بدروح ہے ۔
ابن آدم کھاتا پیتا آیا اور تم کہتے ہو کہ دیکھو کھاو اور شرابی آدمی محصول لینے والوں اور گنہگاروں کا یار ۔
لیکن حکمت اپنے سب لڑکوں کی طرف سے راست ثابت ہوئی ۔
پھر کسی فریسی نے اس سے درخواست کی کہ میرے ساتھ کھانا کھا ۔ پس وہ اس فریسی کے گھر جاکر کھانا کھانے بیٹھا ۔
تو دیکھو ایک بدچلن عورت جو اس شہر کی تھی ۔ یہ جان کر کہ وہ اس فریسی کے گھر میں کھانا کھانے بیٹھا ہے سنگ مر مر کے عطردان میں عطر لائی ۔
اور اس کے پاؤں کے پاس روتی ہوئی پیچھے کھڑی ہوکر اس کے پاؤں آنسوؤں سے بھگونے لگی اور اپنے سر کے بالوں سے ان کو پونچھا اور اس کے پاؤں بہت چومے اور ان پر عطر ڈالا ۔
اس کی دعوت کرنے والا فریسی یہ دیکھ کر اپنے جی میں کہنے لگا کہ اگر یہ شخص نبی ہوتا تو جانتا کہ جو اسے چھوتی ہے وہ کون اور کیسی عورت ہے کیونکہ بدچلن ہے ۔
یسوع نے جواب میں اس سے کہا اے شمعون مجھے تجھ سے کچھ کہنا ہے ۔ اس نے کہا اے استاد کہہ ۔
کسی ساہوکار کے دو قرضدار تھے ۔ ایک پانسو دینار کا دوسرا پچاس کا ۔
جب ان کے پاس ادا کرنے کو کچھ نہ رہا تو اس نے دونوں کو بخش دیا ۔ پس ان میں سے کون اس سے زیادہ محبت رکھیگا ؟
شمعون نے جواب میں اس سے کہا میری دانست میں وہ جسے اس نے زیادہ بخشا ۔ اس نے اس سے کہا تو نے ٹھیک فیصلہ کیا ۔
اور اس عورت کی طرف پھر کر اس نے شمعون سے کہا کیا تو اس عورت کو دیکھتا ہے ؟ میں تیرے گھر میں آیا ۔ تونے میرے پاؤں دھونے کو پانی نہ دیا مگر اس نے میرے پاؤں آنسوؤں سے بھگو دئے اور اپنے بالوں سے پونچھے ۔
تونے مجھ کو بوسہ نہ دیا مگر اس نے جب سے میں آیا ہوں میرے پاؤں چومنا نہ چھوڑا ۔
تونے میرے سر پر تیل نہ ڈالا مگر اس نے میرے پاؤں پر عطر ڈالا ہے ۔
اسی لئے میں تجھ سے کہتا ہوں کہ اس کے گناہ جو بہت تھے معاف ہوئے کیونکہ اس نے بہت محبت کی مگر جس کے تھوڑے گناہ معاف ہوئے وہ تھوڑی محبت کرتا ہے ۔
اور اس عورت سے کہا تیرے گناہ معاف ہوئے ۔
اس پر وہ جو اس کے ساتھ کھانا کھانے بیٹھے تھے اپنے جی میں کہنے لگے کہ یہ کون ہے جو گناہ بھی معاف کرتا ہے ؟
مگر اس نے عورت سے کہا تیرے ایمان نے تجھے بچا لیا ہے ۔ سلامت چلی جا ۔
تھوڑے عرصہ کے بعد یوں ہؤا کہ وہ منادی کرتا اور خدا کی بادشاہی کی خوشخبری سناتا ہؤا شہر شہر اور گاؤں گاؤں پھرنے لگا اور وہ بارہ اس کے ساتھ تھے ۔
اور بعض عورتیں جنہوں نے بری روحوں اور بیماریوں سے شفا پائی تھی یعنی مریم جو مگدلینی کہلاتی تھی جس میں سے سات بد روحیں نکلی تھیں ۔
اور یوأنہ ہیرودیس کے دیوان خوزہ کی بیوی اور سوسناہ اور بہتیری اور عورتیں بھی تھیں جو اپنے مال سے ان کی خدمت کرتی تھیں ۔
پھر جب بڑی بھیڑ جمع ہوئی اور ہر شہر کے لوگ اس کے پاس چلے آتے تھے اس نے تمثیل میں کہا کہ ۔
ایک بونے والا اپنا بیج بونے نکلا اور بوتے وقت کچھ راہ کے کنارے گرا اور روندا گیا اور ہوا کے پرندوں نے اسے چگ لیا ۔
اور کچھ چٹان پر گرا اور اگ کر سوکھ گیا اس لئے کے اس کو تری نہ پہنچی ۔
اور کچھ جھاڑیوں میں گرا اور جھاڑیوں نے ساتھ ساتھ بڑھ کر اسے دبا لیا ۔
اور کچھ اچھی زمین میں گرا اور اگ کر سو گنا پھل لایا ۔ یہ کہہ کر اس نے پکارا ۔ جس کے سننے کے کان ہوں وہ سن لے ! ۔
اس کے شاگردوں نے اس سے پوچھا کہ یہ تمثیل کیا ہے ؟
اس نے کہا تم کو خدا کی بادشاہی کے بھیدوں کی سمجھ دی گئی ہے مگر اوروں کو تمثیلوں میں سنایا جاتا ہے تاکہ دیکھتے ہوئے نہ دیکھیں اور سنتے ہوئے نہ سمجھیں ۔
وہ تمثیل یہ ہے کہ بیج خدا کا کلام ہے ۔
راہ کے کنارے کے وہ ہیں جنہوں نے سنا ۔ پھر ابلیس آکر کلام کو ان کے دل سے چھین لے جاتا ہے ۔ ایسا نہ ہوکہ ایمان لاکر نجات پائیں ۔
اور چٹان پر کے وہ ہیں جو سنکر کلام کو خوشی سے قبول کرلیتے ہیں لیکن جڑ نہیں رکھتے مگر کچھ عرصہ تک ایمان رکھ کر آزمایش کے وقت پھر جاتے ہیں ۔
اور جو جھاڑیوں میں پڑا اس سے وہ لوگ مراد ہیں جنہوں نے سنا لیکن ہوتے ہوتے اس زندگی کی فکروں اور دولت اور عیش و عشرت میں پھنس جاتے ہیں اور ان کا پھل پکتا نہیں ۔
مگر اچھی زمین کے وہ ہیں جو کلام کو سنکر عمدہ اور نیکدل میں سنبھالے رہتے اور صبر سے پھل لاتے ہیں ۔
کوئی شخص چراغ جلاکر برتن سے نہیں چھپاتا نہ پلنگ کے نیچے رکھتا ہے بلکہ چراغدان پر رکھتا ہے تاکہ اندر آنے والوں کو روشنی دکھائی دے ۔
کیونکہ کوئی چیز چھپی نہیں جو ظاہر نہ ہو جائے گی اور نہ کوئی ایسی پوشیدہ بات ہے جو معلوم نہ ہوگی اور ظہور میں نہ آئے گی ۔
پس خبردار رہو کہ تم کس طرح سنتے ہو کیونکہ جس کے پاس ہے اسے دیا جائے گا اور جس کے پاس نہیں ہے اس سے وہ بھی لے لیا جائے گا جو اپنا سمجھتا ہے ۔
پھر اس کی ماں اور اس کے بھائی اس کے پاس آئے مگر بھیڑ کے سبب سے اس تک پہنچ نہ سکے ۔
اور اسے خبر دی گئی کہ تیری ماں اور تیرے بھائی باہر کھڑے ہیں اور تجھ سے ملنا چاہتے ہیں ۔
اس نے جواب میں ان سے کہا کہ میری ماں اور میرے بھائی تو یہ ہیں جو خدا کا کلام سنتے اور اس پر عمل کرتے ہیں ۔
پھر ایک دن ایسا ہؤا کہ وہ اور اس کے شاگرد کشتی میں سوار ہوئے اور اس نے ان سے کہا کہ آؤ جھیل کے پار چلیں ۔ پس وہ روانہ ہوئے ۔
مگر جب کشتی چلی جاتی تھی تو وہ سو گیا اور جھیل پر بڑی آندھی آئی اور کشتی پانی سے بھری جاتی تھی اور وہ خطرہ میں تھے ۔
انہوں نے پاس آکر اسے جگایا اور کہا کہ صاحب صاحب ہم ہلاک ہوئے جاتے ہیں ! اس نے اٹھ کر ہوا کو اور پانی کے زور شور کو جھڑکا اور دونوں تھم گئے اور امن ہوگیا ۔
اس نے ان سے کہا تمہارا ایمان کہاں گیا ؟ وہ ڈر گئے اور تعجب کرکے آپس میں کہنے لگے کہ یہ کون ہے ؟ یہ تو ہوا اور پانی کو حکم دیتا ہے اور وہ اس کی مانتے ہیں ۔
پھر وہ گراسینیوں کے علاقہ میں جا پہنچے جو اس پار گلیل کے سامنے ہے ۔
جب وہ کنارے پر اترا تو اس شہر کا ایک مرد اسے ملا جس میں بد روحیں تھیں اور اس نے بڑی مدت سے کپڑے نہ پہنے تھے اور وہ گھر میں نہیں بلکہ قبروں میں رہا کرتا تھا ۔
وہ یسوع کو دیکھ کر چلایا اور اس کے آگے گر کر بلند آواز سے کہنے لگا اے یسوع ! خدا تعالٰے کے بیٹے مجھے تجھ سے کیا کام ؟ تیری منت کرتا ہوں کہ مجھے عذاب میں نہ ڈال ۔
کیونکہ وہ اس ناپاک روح کو حکم دیتا تھا کہ اس آدمی میں سے نکل جا ۔ اس لئے کہ اس نے اس کو اکثر پکڑا تھا اور ہرچند لوگ اسے زنجیروں اور بیڑیوں سے جکڑ کر قابو میں رکھتے تھے تو بھی وہ زنجیروں کو توڑ ڈالتا تھا اور بد روح اس کو بیابانوں میں بھگائے پھرتی تھی ۔
یسوع نے اس سے پوچھا تیرا کیا نام ہے ؟ اس نے کہا لشکر کیونکہ اس میں بہت سے بد روحیں تھیں ۔
اور وہ اس کی منت کرنے لگیں کہ ہمیں اتھاہ گڑھے میں جانے کا حکم نہ دے ۔
وہاں پہاڑ پر سؤاروں کا ایک بڑا غول چر رہا تھا ۔ انہوں نے اس کی منت کی کہ ہمیں ان کے اندر جانے دے ۔ اس نے انہیں جانے دیا ۔
اور بد روحیں اس آدمی میں سے نکلکر سؤاروں کے اندر گئیں اور غول کڑاڑے پر سے جھپٹ کر جھیل میں جا پڑا اور ڈوب مرا ۔
یہ ماجرا دیکھ کر چرانے والے بھاگے اور جاکر شہر اور دیہات میں خبر دی ۔
لوگ اس ماجرے کے دیکھنے کو نکلے اور یسوع کے پاس آکر اس آدمی کو جس میں سے بد روحیں نکلی تھیں کپڑے پہنے اور ہوش میں یسوع کے پاؤں کے پاس بیٹھے پایا اور ڈر گئے ۔
اور دیکھنے والوں نے ان کو خبر دی کہ جس میں بد روحیں تھی وہ کس طرح اچھا ہؤا ۔
اور گراسینیوں کے گردنواح کے سب لوگوں نے اس سے درخواست کی کہ ہمارے پاس سے چلا جا کیونکہ ان پر بڑی دہشت چھا گئی تھی ۔ پس وہ کشتی میں بیٹھ کر واپس گیا ۔
لیکن جس شخص میں سے بد روحیں نکل گئی تھیں وہ اس کی منت کرکے کہنے لگا کہ مجھے اپنے ساتھ رہنے دے مگر یسوع نے اسے رخصت کرکے کہا ۔
اپنے گھر کو لوٹ کر لوگوں سے بیان کر کہ خدا نے تیرے لئے کیسے بڑے کام کئے ۔ وہ روانہ ہو کر تمام شہر میں چرچا کرنے لگا کہ یسوع نے میرے لئے کیسے بڑے کام کئے ۔
جب یسوع واپس آ رہا تھا تو لوگ اس سے خوشی کے ساتھ ملے کیونکہ سب اس کی راہ تکتے تھے ۔
اور دیکھو یائیر نام ایک شخص جو عبادت خانہ کا سردار تھا آیا اور یسوع کے قدموں پر گر کر اس سے منت کی کہ میرے گھر چل ۔
کیونکہ اس کی اکلوتی بیٹی جو قریبا بارہ برس کی تھی مرنے کو تھی اور جب وہ جا رہا تھا تو لوگ اس پر گرے پڑتے تھے ۔
اور ایک عورت نے جس کے بارہ برس سے خون جاری تھا اور اپنا سارا مال حکیموں پر خرچ کر چکی تھی اور کسی کے ہاتھ سے اچھی نہ ہوسکی تھی ۔
اس کے پیچھے آکر اس کی پوشاک کا کنارہ چھؤا اور اسی دم اس کا خون بہنا بند ہوگیا ۔
اس پر یسوع نے کہا وہ کون ہے جس نے مجھے چھؤا ؟ جب سب انکار کرنے لگے تو پطرس اور اس کے ساتھیوں نے کہا کہ اے صاحب لوگ تجھے دباتے اور تجھ پر گرے پڑتے ہیں ۔
مگر یسوع نے کہا کہ کسی نے مجھے چھؤا تو ہے کیونکہ میں نے معلوم کیا کہ قوت مجھ سے نکلی ہے ۔
جب اس عورت نے دیکھا کہ میں چھپ نہیں سکتی تو کانپتی ہوئی آئی اور اس کے آگے گر کر سب لوگوں کے سامنے بیان کیا کہ میں نے کس سبب سے تجھے چھؤا اور کس طرح اسی دم شفا پا گئی ۔
اس نے اس سے کہا بیٹی ! تیرے ایمان نے تجھے اچھا کیا ہے ۔ سلامت چلی جا ۔
وہ یہ کہہ ہی رہا تھا کہ عبادت خانہ کے سردار کے ہاں سے کسی نے آکر کہا کہ تیری بیٹی مر گئی ۔ استاد کو تکلیف نہ دے ۔
یسوع نے سن کر اسے جواب دیا کہ خوف نہ کر فقط اعتقاد رکھ ۔ وہ بچ جائے گی ۔
اور گھر میں پہنچکر پطرس اور یوحنا اور یعقوب اور لڑکی کے ماں باپ کے سوا کسی کو اپنے ساتھ اندر نہ جانے دیا ۔
اور سب اس کے لئے رو پیٹ رہے تھے مگر اس نے کہا ۔ ماتم نہ کرو ۔ وہ مر نہیں گئی بلکہ سوتی ہے ۔
وہ اس پر ہنسنے لگے کیونکہ جانتے تھے کہ وہ مر گئی ہے ۔
مگر اس نے اس کا ہاتھ پکڑا اور پکار کر کہا اے لڑکی اٹھ ۔
اس کی روح پھر آئی اور وہ اسی دم اٹھی ۔ پھر یسوع نے حکم دیا کہ لڑکی کو کچھ کھانے کو دیا جائے ۔
اس کے ماں باپ حیران ہوئے اور اس نے انہیں تاکید کی کہ یہ ماجرا کسی سے نہ کہنا ۔
پھر اس نے ان بارہ کو بلا کر انہیں سب بد روحوں پر اور بیماریوں کو دور کرنے کے لئے قدرت اور اختیار بخشا ۔
اور انہیں خدا کی بادشاہی کی منادی کرنے اور بیماروں کو اچھا کرنے کے لئے بھیجا ۔
اور ان سے کہا کہ راہ کے لئے کچھ نہ لینا ۔ نہ لاٹھی ۔ نہ جھولی ۔ نہ روٹی ۔ نہ روپیہ ۔ نہ دو دو کرتے رکھنا ۔
اور جس گھر میں داخل ہو وہیں رہنا اور وہیں سے روانہ ہونا ۔
اور جس شہر کے لوگ تمہیں قبول نہ کریں ۔ اس شہر سے نکلتے وقت اپنے پاؤں کی گرد جھاڑ دینا تاکہ ان پر گواہی ہو ۔
پس وہ روانہ ہوکر گاؤں گاؤں خوشخبری سناتے اور ہر جگہ شفا دیتے پھرے ۔
اور چوتھائی ملک کا حاکم ہیرودیس سب احوال سنکر گھبرا گیا ۔ اس لئے کہ بعض کہتے تھے کہ یوحنا مردوں میں سے جی اٹھا ہے ۔
اور بعض یہ کہ ایلیاہ ظاہر ہؤا ہے اور بعض یہ کہ قدیم نبیوں میں سے کو جی اٹھا ہے ۔
مگر ہیرودیس نے کہا کہ یوحنا کا تو میں نے سر کٹوا دیا ۔ اب یہ کون ہے جس کی بابت ایسی باتیں سنتا ہوں ؟ پس اسے دیکھنے کی کوشش میں رہا ۔
پھر رسولوں نے جو کچھ کیا تھا لوٹ کر اس سے بیان کیا اور وہ ان کو الگ لے کر بیت صیدا نام ایک شہر کو چلا گیا ۔
یہ جان کر بھیڑ اس کے پیچھے گئی اور وہ خوشی کے ساتھ ان سے ملا اور ان سے خدا کی بادشاہی کی باتیں کرنے لگا اور جو شفا پانے کے محتاج تھے انہیں شفا بخشی ۔
جب دن ڈھلنے لگا تو ان بارہ نے آکر اس سے کہا کہ بھیڑ کو رخصت کر کہ چاروں طرف کے گاؤں اور بستیوں میں جا ٹکیں اور کھانے کی تدبیر کریں کیونکہ ہم یہاں ویران جگہ میں ہیں ۔
اس نے ان سے کہا تم ہی انہیں کھانے کو دو ۔ انہوں نے کہا ہمارے پاس پانچ روٹیوں اور دو مچھلیوں سے زیادہ موجود نہیں مگر ہاں ہم جاکر ان سب لوگوں کے لئے کھانا مول لے آئیں ۔
کیونکہ وہ پانچہزار مرد کے قریب تھے ۔ اس نے اپنے شاگردوں سے کہا کہ ان کو تخمینا پچاس پچاس کی قطاروں میں بٹھاؤ ۔
انہوں نے اسی طرح کیا اور سب کو بٹھایا ۔
پھر اس نے وہ پانچ روٹیاں اور دو مچھلیاں لیں اور آسمان کی طرف دیکھ کر ان پر برکت بخشی اور توڑ کر اپنے شاگردوں کو دیتا گیا کہ لوگوں کے آگے رکھیں ۔
انہوں نے کھایا اور سب سیر ہوگئے اور ان کے بچے ہوئے ٹکڑوں کی بارہ ٹوکریاں اٹھائی گئیں ۔
جب وہ تنہائی میں دعا کر رہا تھا اور شاگرد اس کے پاس تھے تو ایسا ہؤا کہ اس نے ان سے پوچھا کہ لوگ مجھے کیا کہتے ہیں ؟
انہوں نے جواب میں کہا یوحنا بپتسمہ دینے والا اور بعض ایلیاہ کہتے ہیں اور بعض یہ کہ قدیم نبیوں میں سے کوئی جی اٹھا ہے ۔
اس نے ان سے کہا لیکن تم مجھے کیا کہتے ہو ؟ پطرس نے جواب میں کہا کہ خدا کا مسیح ۔
اس نے ان کو تاکید کرکے حکم دیا کہ یہ کسی سے نہ کہنا ۔
اور کہا ضرور ہے کہ ابن آدم بہت دکھ اٹھائے اور بزرگ اور سردار کاہن اور فقیہ اسے رد کریں اور وہ قتل کیا جائے اور تیسرے دن جی اٹھے ۔
اور اس نے سب سے کہا اگر کوئی میرے پیچھے آنا چاہے تو اپنی خودی سے انکار کرے اور ہر روز اپنی صلیب اٹھائے اور میرے پیچھے ہولے ۔
کیونکہ جو کوئی اپنی جان بچانا چاہے وہ اسے کھوئے گا اور جو کوئی میری خاطر اپنی جان کھوئے وہی اسے بچائے گا ۔
اور آدمی اگر ساری دنیا کو حاصل کرے اور اپنی جان کو کھودے یا اس کا نقصان اٹھائے تو اسے کیا فائدہ ہوگا ؟
کیونکہ جو کوئی مجھ سے اور میری باتوں سے شرمائے گا ابن آدم بھی جب اپنے اور اپنے باپ کے اور پاک فرشتوں کے جلال میں آئے گا تو اس سے شرمائے گا ۔
لیکن میں تم سے سچ کہتا ہوں کہ ان میں سے جو یہاں کھڑے ہیں بعض ایسے ہیں کہ جب تک خدا کی بادشاہی کو دیکھ نہ لیں موت کا مزہ ہرگز نہ چکھیں گے ۔
پھر ان باتوں کے کوئی آٹھ روز بعد ایسا ہؤا کہ وہ پطرس اور یوحنا اور یعقوب کو ہمراہ لے کر پہاڑپر دعا کرنے گیا ۔
جب وہ دعا کر رہا تھا تو ایسا ہؤا کہ اس کے چہرے کی صورت بدل گئی اور اس کی پوشاک سفید براق ہوگئی ۔
اور دیکھو دو شخص یعنی موسٰی اور ایلیاہ اس سے باتیں کر رہے تھے ۔
یہ جلال میں دکھائی دئے اور اس کے انتقال کا ذکر کرتے تھے جو یروشلیم میں واقع ہونے کو تھا ۔
مگر پطرس اور اس کے ساتھی نیند میں بھرے تھے اور جب اچھی طرح بیدار ہوئے تو اس کے جلال کو اور ان دو شخصوں کو دیکھا جو اس کے ساتھ کھڑے تھے ۔
جب وہ اس سے جدا ہونے لگے تو ایسا ہؤا کہ پطرس نے یسوع سے کہا اے صاحب ہمارا یہاں رہنا اچھا ہے ۔ پس ہم تین ڈیرے بنائیں ۔ ایک تیرے لئے ۔ ایک موسٰی کے لئے ۔ ایک ایلیاہ کے لئے ۔ لیکن وہ جانتا نہ تھا کہ کیا کہتا ہے ۔
وہ یہ کہتا ہی تھا کہ بادل نے آکر ان پر سایہ کر لیا اور جب وہ بادل میں گھرنے لگے تو ڈر گئے ۔
اور بادل میں سے ایک آواز آئی کہ یہ میرا برگزیدہ بیٹا ہے ۔ اس کی سنو ۔
یہ آواز آتے ہی یسوع اکیلا پایا گیا اور وہ چپ رہے اور جو باتیں دیکھی تھیں ان دنوں میں کسی کو ان کی کچھ خبر نہ دی ۔
دوسرے دن جب وہ پہاڑ سے اترے تھے تو ایسا ہؤا کہ ایک بڑی بھیڑ اس سے آملی ۔
اور دیکھو ایک آدمی نے بھیڑ میں سے چلا کر کہا اے استاد ! میں تیری منت کرتا ہوں کہ میرے بیٹے پر نظر کر کیونکہ وہ میرا اکلوتا ہے ۔
اور دیکھو ایک روح اسے پکڑ لیتی ہے اور وہ یکایک چیخ اٹھتا ہے اور اس کو ایسا مروڑتی ہے کہ کف بھرلاتا ہے اور اس کو کچل کر مشکل سے چھوڑتی ہے ۔
اور میں نے تیرے شاگردوں کی منت کی کہ اسے نکال دیں لیکن وہ نہ نکال سکے ۔
یسوع نے جواب میں کہا اے بے اعتقاد اور کجرو قوم میں کب تک تمہارے ساتھ رہونگا اور تمہاری برداشت کروں گا ؟ اپنے بیٹے کو یہاں لے آ ۔
وہ آتا ہی تھا کہ بد روح نے اسے پٹک کر مروڑا اور یسوع نے اس ناپاک روح کو جھڑکا اور لڑکے کو اچھا کرکے اس کے باپ کو دے دیا ۔
اور سب لوگ خدا کی شان کو دیکھ کر حیران ہوئے ۔ لیکن جس وقت سب لوگ ان سب کاموں پر جو وہ کرتا تھا تعجب کر رہے تھے اس نے اپنے شاگردوں سے کہا ۔
تمہارے کانوں میں یہ باتیں پڑی رہیں کیونکہ ابن آدم آدمیوں کے ہاتھ میں حوالہ کئے جانے کو ہے ۔
لیکن وہ اس بات کو سمجھتے نہ تھے بلکہ یہ ان سے چھپائی گئی تاکہ اسے معلوم نہ کریں اور اس بات کی بابت اس سے پوچھتے ہوئے ڈرتے تھے ۔
پھر ان میں یہ بحث شروح ہوئی کہ ہم میں سے بڑا کون ہے ؟
لیکن یسوع نے ان کے دلوں کا خیال معلوم کرکے ایک بچہ کو لیا اور اپنے پاس کھڑا کرکے ان سے کہا ۔
جو کوئی اس بچہ کو میرے نام پر قبول کرتا ہے وہ مجھے قبول کرتا ہے اور جو مجھے قبول کرتا ہے وہ میرے بھیجنے والے کو قبول کرتا ہے کیونکہ جو تم میں سب سے چھوٹا ہے وہی بڑا ہے ۔
یوحنا نے جواب میں کہا اے صاحب ہم نے ایک شخص کو تیرے نام سے بد روحیں نکالتے دیکھا اور اس کو منع کرنے لگے کیونکہ وہ ہمارے ساتھ تیری پیروی نہیں کرتا ۔
لیکن یسوع نے اس سے کہا کہ اسے منع نہ کرنا کیونکہ جو تمہارے خلاف نہیں وہ تمہاری طرف ہے ۔
جب وہ دن نذدیک آئے کہ وہ اوپر اٹھایا جائے تو ایسا ہؤا کہ اس نے یروشلیم جانے کو کمر باندھی ۔
اور اپنے آگے قاصد بھیجے ۔ وہ جاکر سامریوں کے ایک گاؤں میں داخل ہوئے تاکہ اس کے لئے تیاری کریں ۔
لیکن انہوں نے اس کو ٹکنے نہ دیا کیونکہ اس کا رخ یروشلیم کی طرف تھا ۔
یہ دیکھ کر اس کے شاگرد یعقوب اور یوحنا نے کہا اے خداوند کیا تو چاہتا ہے کہ ہم حکم دیں کہ آسمان سے آگ نازل ہو کر انہیں بھسم کردے [ جیسا ایلیاہ نے کیا ] ۔
مگر اس نے پھر کر انہیں جھڑکا [ تم نہیں جانتے کہ تم کیسی روح کے ہو ۔
کیونکہ ابن آدم لوگوں کی جان برباد کرنے نہیں بلکہ بچانے آیا ] پھر وہ کسی اور گاؤں میں چلے گئے ۔
جب وہ راہ میں چلے جاتے تھے تو کسی نے اس سے کہا جہاں کہیں تو جائے میں تیرے پیچھے چلونگا ۔
یسوع نے اس سے کہا کہ لومڑیوں کے بھٹ ہوتے ہیں اور ہوا کے پرندوں کے گھونسلے مگر ابن آدم کے لئے سر دھرنے کی بھی جگہ نہیں ۔
پھر اس نے دوسرے سے کہا میرے پیچھے چل ۔ اس نے کہا اے خداوند ! مجھے اجازت دے کہ پہلے جا کر اپنے باپ کو دفن کروں ۔
اس نے اس سے کہا کہ مردوں کو اپنے مردے دفن کرنے دے لیکن تو جا کر خدا کی بادشاہی کی خبر پھیلا ۔
ایک اور نے بھی کہا اے خداوند ! میں تیرے پیچھے چلونگا لیکن پہلے مجھے اجازت دے کہ اپنے گھر کے لوگوں سے رخصت ہو آؤں ۔
یسوع نے اس سے کہا جو کوئی اپنا ہاتھ ہل پر رکھکر پیچھے دیکھتا ہے وہ خدا کی بادشاہی کے لائق نہیں ۔
ان باتوں کے بعد خداوند نے ستر آدمی اور مقرر کئے اور جس جس شہر اور جگہ کو خود جانے والا تھا وہاں انہیں دو دو کرکے اپنے آگے بھیجا ۔
اور وہ ان سے کہنے لگا کہ فصل تو بہت ہے لیکن مزدور تھوڑے ہیں اس لئے فصل کے مالک کی منت کرو کہ اپنی فصل کاٹنے کے لئے مزدور بھیجے ۔
جاؤ ۔ دیکھو میں تم کو گویا بروں کو بھیڑیوں کے بیچ میں بھیجتا ہوں ۔
نہ بٹوا لے جاؤ نہ جھولی نہ جوتیاں اور نہ راہ میں کسی کو سلام کرو ۔
اور جس گھر میں داخل ہو پہلے کہو کہ اس گھر کی سلامتی ہو ۔
اگر وہاں کوئی سلامتی کا فرزند ہوگا تو تمہارا سلام اس پر ٹھہریگا نہیں تو تم پر لوٹ آئے گا ۔
اسی گھر میں رہو اور جو کچھ ان سے ملے کھاؤ پیو کیونکہ مزدور اپنی مزدوری کا حقدار ہے ۔ گھر گھر نہ پھرو ۔
اور جس شہر میں داخل ہو اور وہاں کے لوگ تمہیں قبول کریں تو جو کچھ تمہارے سامنے رکھا جائے کھاؤ ۔
اور وہاں کے بیماروں کو اچھا کرو اور ان سے کہو کہ خدا کی بادشاہی تمہارے نزدیک آ پہنچی ہے ۔
لیکن جس شہر میں داخل ہو اور وہاں کے لوگ تمہیں قبول نہ کریں تو اس کے بازاروں میں جا کر کہو کہ ۔
ہم اس گرد کو بھی جو تمہارے شہر سے ہمارے پاؤں میں لگی ہے تمہارے سامنے جھاڑے دیتے ہیں مگر یہ جان لو کہ خدا کی بادشاہی نزدیک آ پہنچی ہے ۔
میں تم سے کہتا ہوں کہ اس دن سدوم کا حال اس شہر کے حال سے زیادہ برداشت کے لائق ہوگا ۔
اے خرازین تجھ پر افسوس ! اے بیت صیدا تجھ پر افسوس ! کیونکہ جو معجزے تم میں ظاہر ہوئے اگر صور اور صیدا میں ظاہر ہوتے تو وہ ٹاٹ اوڑھ کر اور خاک میں بیٹھ کر کب کے توبہ کر لیتے ۔
مگر عدالت میں صور اور صیدا کا حال تمہارے حال سے زیادہ برداشت کے لائق ہوگا ۔
اور اے کفر نحوم کیا تو آسمان تک بلند کیا جائے گا ؟ نہیں بلکہ تو عالم ارواح میں اتارا جائے گا ۔
جو تمہاری سنتا ہے وہ میری سنتا ہے اور جو تمہیں نہیں مانتا وہ مجھے نہیں مانتا اور جو مجھے نہیں مانتا وہ میرے بھیجنے والے کو نہیں مانتا ۔
وہ ستر خوش ہوکر پھر آئے اور کہنے لگے اے خداوند تیرے نام سے بد روحیں بھی ہمارے تابع ہیں ۔
اس نے ان سے کہا میں شیطان کو بجلی کی طرح آسمان سے گرا ہؤا دیکھ رہا تھا ۔
دیکھو میں نے تم کو اختیار دیا کہ سانپوں اور بچھوؤں کو کچلو اور دشمن کی ساری قدرت پر غالب آؤ اور تم کو ہرگز کسی چیز سے ضرر نہ پہنچیگا ۔
تو بھی اس سے خوش نہ ہو کہ روحیں تمہارے تابع ہیں بلکہ اس سے خوش ہو کہ تمہارے نام آسمان پر لکھے ہوئے ہیں ۔
اسی گھڑی وہ روح القدس سے خوشی میں بھر گیا اور کہنے لگا اے باپ آسمان اور زمین کے خداوند ! میں تیری حمد کرتا ہوں کہ تو نے یہ باتیں داناؤں اور عقلمندوں سے چھپائیں اور بچوں پر ظاہر کیں ۔ ہاں اے باپ کیونکہ ایسا ہی تجھے پسند آیا ۔
میرے باپ کی طرف سے سب کچھ مجھے سونپا گیا اور کوئی نہیں جانتا کہ بیٹا کون ہے سوا باپ کے اور کوئی نہیں جانتا کے باپ کون ہے سوا بیٹے کے اور اس شخص کے جس پر بیٹا اسے ظاہر کرنا چاہے ۔
اور شاگردوں کی طرف متوجہ ہو کر خاص ان ہی سے کہا مبارک ہیں وہ آنکھیں جو یہ باتیں دیکھتی ہیں جنہیں تم دیکھتے ہو ۔
کیونکہ میں تم سے کہتا ہوں کہ بہت سے نبیوں اور بادشاہوں نے چاہا کہ جو باتیں تم دیکھتے ہو دیکھیں مگر نہ دیکھیں اور جو باتیں تم سنتے ہو سنیں مگر نہ سنیں ۔
اور دیکھو ایک عالم شرع اٹھا اور یہ کہہ کر اس کی آزمایش کرنے لگا کہ اے استاد ! میں کیا کروں کہ ہمیشہ کی زندگی کا وارث بنوں ؟
اس نے اس سے کہا توریت میں کیا لکھا ہے ؟ تو کس طرح پڑھتا ہے ؟
اس نے جواب میں کہا کہ خداوند اپنے خدا سے اپنے سارے دل اور اپنی ساری جان اور اپنی ساری طاقت اور اپنی ساری عقل سے محبت رکھ اور اپنے پڑوسی سے اپنے برابر محبت رکھ ۔
اس نے اس سے کہا تو نے ٹھیک جواب دیا ۔ یہی کر تو تو جیئییگا ۔
مگر اس نے اپنے تئیں راستباز ٹھہرانے کی غرض سے یسوع سے پوچھا پھر میرا پڑوسی کون ہے ؟
یسوع نے جواب میں کہا کہ ایک آدمی یروشلیم سے یریحو کی طرف جا رہا تھا کہ ڈآکوؤں میں گھر گیا ۔ انہوں نے اس کے کپڑے اتار لئے اور مارا بھی اور ادھمؤا چھوڑ کر چلے گئے ۔
اتفاقا ایک کاہن اس راہ سے جا رہا تھا اور اسے دیکھ کر کترا کر چلا گیا ۔
اسی طرح ایک لاوی اس جگہ آیا ۔ وہ بھی اسے دیکھ کر کترا کر چلا گیا ۔
لیکن ایک سامری سفر کرتے کرتے وہاں آ نکلا اور اسے دیکھ کر اس نے ترس کھایا ۔
اور اس کے پاس آکر اس کے زخموں کو تیل اور مے لگا کر باندھا اور اپنے جانور پر سوار کرکے سرای میں لے گیا اور اس کی خبر گیری کی ۔
دوسرے دن دو دینار نکال کر بھٹیارے کو دئے اور کہا اس کی خبر گیری کرنا اور جو کچھ اس سے زیادہ خرچ ہوگا میں پھر آکر تجھے ادا کردونگا ۔
ان تینوں میں سے اس شخص کا جو ڈاکوؤں میں گھر گیا تھا تیری دانست میں کون پڑوسی ٹھہرا ؟
اس نے کہا وہ جس نے اس پر رحم کیا ۔ یسوع نے اس سے کہا جا ۔ تو بھی ایسا ہی کر ۔
پھر جب جا رہے تھے تو وہ ایک گاؤں میں داخل ہؤا اور مرتھا نام ایک عورت نے اسے اپنے گھر میں اتارا ۔
اور مریم نام اس کی ایک بہن تھی ۔ وہ یسوع کے پاؤں کے پاس بیٹھ کر اس کا کلام سن رہی تھی ۔
لیکن مرتھا خدمت کرتے کرتے گھبرا گئی ۔ پس اس کے پاس آکر کہنے لگی اے خداوند ! کیا تجھے خیال نہیں کہ میری بہن نے خدمت کرنے کو مجھے اکیلا چھوڑ دیا ہے ؟ پس اسے فرما کہ میری مدد کرے ۔
خداوند نے جواب میں اس سے کہا مرتھا ! مرتھا ! تو تو بہت سی چیزوں کی فکر و تردد میں ہے ۔
لیکن ایک چیز ضرور ہے اور مریم نے وہ اچھا حصہ چن لیا ہے جو اس سے چھینا نہ جائے گا ۔
پھر ایسا ہؤا کہ وہ کسی جگہ دعا کر رہا تھا ۔ جب کر چکا تو اس کے شاگردوں میں سے ایک نے اس سے کہا اے خداوند جیسا یوحنا نے اپنے شاگردوں کو دعا کرنا سکھایا تو بھی ہمیں سکھا ۔
اس نے ان سے کہا جب تم دعا کرو تو کہو اے باپ تیرا نام پاک مانا جائے ۔ تیری بادشاہی آئے ۔
ہماری روز کی روٹی ہر روز ہمیں دے ۔
اور ہمارے گناہ معاف کر کیونکہ ہم بھی اپنے ہر قرضدار کو معاف کرتے ہیں اور ہمیں آزمایش میں نہ لا ۔
پھر اس نے ان سے کہا تم میں سے کون ہے جس کا ایک دوست ہو اور وہ آدھی رات کو اس کے پاس جاکر اس سے کہے اے دوست مجھے تین روٹیاں دے ۔
کیونکہ میرا ایک دوست سفر کرکے میرے پاس آیا ہے اور میرے پاس کچھ نہیں کہ اس کے آگے رکھوں ۔
اور وہ اندر سے جواب میں کہے مجھے تکلیف نہ دے ۔ اب دروازہ بند ہے اور میرے لڑکے میرے پاس بچھونے پر ہیں ۔ میں اٹھ کر تجھے دے نہیں سکتا ۔
میں تم سے کہتا ہوں کہ اگرچہ وہ اس سبب سے کہ اس کا دوست ہے اٹھ کر اسے نہ دے تو بھی اس کی بیحیائی کے سبب سے اٹھ کر جتنی درکار ہیں اسے دے گا ۔
پس میں تم سے کہتا ہوں کے مانگو تو تمیں دیا جائے گا ۔ ڈھونڈو تو پاؤ گے ۔ دروازہ کھٹکھٹاؤ تو تمہارے واسطے کھولا جائے گا ۔
کیونکہ جو کوئی مانگتا ہے اسے ملتا ہے اور جو ڈھونڈتا ہے وہ پاتا ہے اور جو کھٹکھٹاتا ہے اس کے واسطے کھولا جائے گا ۔
تم میں سے ایسا کونسا باپ ہے کہ جب اس کا بیٹا روٹی مانگے تو اسے پتھر دے ؟ یا مچھلی مانگے تو مچھلی کے بدلے اسے سانپ دے ؟
یا انڈا مانگے تو اس کو بچھو دے ؟
پس جب تم برے ہوکر اپنے بچوں کو اچھی چیزیں دینا جانتے ہو تو آسمانی باپ اپنے مانگنے والوں کو روح القدس کیوں نہ دے گا ؟
پھر وہ ایک گونگی بد روح کو نکال رہا تھا اور جب وہ بد روح نکل گئی تو ایسا ہؤا کہ گونگا بولا اور لوگوں نے تعجب کیا ۔
لیکن ان میں سے بعض نے کہا یہ تو بد روحوں کر سردار بعلزبول کی مدد سے بد روحوں کو نکالتا ہے ۔
بعض اور لوگ آزمایش کے لئے اس سے ایک آسمانی نشان طلب کرنے لگے ۔
مگر اس نے ان کے خیالات کو جان کر ان سے کہا جس سلطنت میں پھوٹ پڑے وہ ویران ہو جاتی ہے اور جس گھر میں پھوٹ پڑے وہ برباد ہو جاتا ہے ۔
اور اگر شیطان بھی اپنے مخالف ہو جائے تو اس کی سلطنت کس طرح قائم رہے گی ؟ کیونکہ تم میری بابت کہتے ہو کہ یہ بد روحوں کو بعلزبول کی مدد سے نکالتا ہے ۔
اور اگر میں بد روحوں کو بعلزبول کی مدد سے نکالتا ہوں تو تمہارے بیٹے کس کی مدد سے نکالتے ہیں ؟ پس وہی تمہارے منصف ہونگے ۔
لیکن اگر میں بد روحوں کو خدا کی قدرت سے نکالتا ہوں تو خدا کی بادشاہی تمہارے پاس آ پہنچی ۔
جب زور آور آدمی ہتھیار باندھے ہوئے اپنی حویلی کی رکھوالی کرتا ہے تو اس کا مال محفوظ رہتا ہے ۔
لیکن جب اس سے کوئی زور آور حملہ کرکے اس پر غالب آتا ہے تو اس کے سب ہتھیار جن پر اس کا بھروسہ تھا چھین لیتا اور اس کا مال لوٹ کر بانٹ دیتا ہے ۔
جو میری طرف نہیں وہ میرے خلاف ہے اور جو میرے ساتھ جمع نہیں کرتا وہ بکھیرتا ہے ۔
جب ناپاک روح آدمی میں سے نکلتی ہے تو سوکھے مقاموں میں آرام ڈھونڈتی پھرتی ہے اور جب نہیں پاتی تو کہتی ہے کہ میں اپنے اسی گھر میں لوٹ جاؤنگی جس سے نکلی ہوں ۔
اور آکر اسے جھڑا ہؤا اور آراستہ پاتی ہے ۔
پھر جاکر اور سات روحیں اپنے سے بری ہمراہ لے آتی ہے اور وہ اس میں داخل ہوکر وہاں بستی ہیں اور اس آدمی کا پچھلا حال پہلے سے بھی خراب ہو جاتا ہے ۔
جب وہ یہ باتیں کہہ رہا تھا تو ایسا ہؤا کہ بھیڑ میں سے ایک عورت نے پکار کر اس سے کہا مبارک ہے وہ پیٹ جس میں تو رہا اور وہ چھاتیاں جو تو نے چوسیں ۔
اس نے کہا ہاں ۔ مگر زیادہ مبارک وہ ہیں جو خدا کا کلام سنتے اور اس پر عمل کرتے ہیں ۔
جب بڑی بھیڑ ہوتی جاتی تھی تو وہ کہنے لگا کہ اس زمانہ کے لوگ برے ہیں ۔ وہ نشان طلب کرتے ہیں مگر یوناہ کے نشان کے سوا کوئی اور نشان ان کو نہ دیا جائے گا ۔
کیونکہ جس طرح یوناہ نینوہ کے لوگوں کے لئے نشان ٹھہرا اسی طرح ابن آدم بھی اس زمانہ کے لوگوں کے لئے ٹھہریگا ۔
دکھن کی ملکہ اس زمانہ کے آدمیوں کے ساتھ عدالت کے دن اٹھ کر ان کو مجرم ٹھہرائے گی کیونکہ وہ دنیا کے کنارے سے سلیمان کی حکمت سننے کو آئی اور دیکھو یہاں وہ ہے جو سلیمان سے بھی بڑا ہے ۔
نینوہ کے لوگ اس زمانہ کے لوگوں کے ساتھ عدالت کے دن کھڑے ہوکر ان کو مجرم ٹھہرائیں گے کیونکہ انہوں نے یوناہ کی منادی پر توبہ کر لی اور دیکھو یہاں وہ ہے جو یوناہ سے بھی بڑا ہے ۔
کوئی شخص چراغ جلا کر تہ خانہ میں یا پیمانہ کے نیچے نہیں رکھتا بلکہ چراغدان پر رکھتا ہے تاکہ اندر آنے والوں کو روشنی دکھائی دے ۔
تیرے بدن کا چراغ تیری آنکھ ہے ۔ جب تیری آنکھ درست ہے تو تیرا سارا بدن بھی روشن ہے اور جب خراب ہے تو تیرا بدن بھی تاریک ہے ۔
پس دیکھنا جو روشنی تجھ میں ہے تاریکی تو نہیں ۔
پس اگر تیرا سارا بدن روشن ہو اور کوئی حصہ تاریک نہ رہے تو وہ تمام ایسا روشن ہوگا جیسا اس وقت ہوتا ہے جب چراغ اپنی چمک سے تجھے روشن کرتا ہے ۔
جب وہ باتیں کر رہا تھا تو کسی فریسی نے اس کی دعوت کی ۔ پس وہ اندر جاکر کھانا کھانے بیٹھا ۔
فریسی نے یہ دیکھ کر تعجب کیا کہ اس نے کھانے سے پہلے غسل نہیں کیا ۔
خداوند نے اس سے کہا اے فریسیو تم پیالے اور رکابی کو اوپر سے تو صاف کرتے ہو لیکن تمہارے اندر لوٹ اور بدی بھری ہے ۔
اے نادانو جس نے باہر کو بنایا کیا اس نے اندر کو نہیں بنایا ؟
ہاں اندر کی چیزیں خیرات کردو تو دیکھو سب کچھ تمہارے لئے پاک ہوگا ۔
لیکن اے فریسیو تم پر افسوس کہ پودینے اور سداب اور ہر ایک ترکاری پر دہ یکی دیتے ہو اور انصاف اور خدا کی محبت سے غافل رہتے ہو ۔ لازم تھا کہ یہ بھی کرتے اور وہ بھی نہ چھوڑتے ۔
اے فریسیو تم پر افسوس کہ تم عبادتخانوں میں اعلٰی درجہ کی کرسیاں اور بازاروں میں سلام چاہتے ہو ۔
تم پر افسوس کیونکہ تم ان پوشیدہ قبروں کی مانند ہو جن پر آدمی چلتے ہیں اور ان کو اس بات کی خبر نہیں ۔
پھر شرع کے عالموں میں سے ایک نے جواب میں اس سے کہا اے استاد ان باتوں کے کہنے سے تو ہمیں بھی بے عزت کرتا ہے ۔
اس نے کہا اے شرع کے عالمو تم پر بھی افسوس کہ تم ایسے بوجھ جنکو اٹھانا مشکل ہے آدمیوں پر لادتے ہو اور آپ ایک انگلی بھی ان بوجھوں کو نہیں لگاتے ۔
تم پر افسوس کہ تم تو نبیوں کی قبروں کو بناتے ہو اور تمہارے باپ دادا نے ان کو قتل کیا تھا ۔
پس تم گواہ ہو اور اپنے باپ دادا کے کاموں کو پسند کرتے ہو کیونکہ انہوں نے تو ان کو قتل کیا تھا اور تم ان کی قبریں بناتے ہو ۔
اسی لئے خدا کی حکمت نے کہا ہے کہ میں نبیوں اور رسولوں کو ان کے پاس بھیجوںگی ۔ وہ ان میں سے بعض کو قتل کریں گے اور بعض کو ستائیں گے ۔
تاکہ سب نبیوں کے خون کی جو بنای عالم سے بہایا گیا اس زمانہ کے لوگوں سے باز پرس ہو ۔
ہابل کے خون سے لے کر اس زکریاہ کے خون تک جو قربان گاہ اور مقدس کے بیچ میں ہلاک ہؤا ۔ میں تم سے سچ کہتا ہوں کہ اسی زمانہ کے لوگوں سے سب کی باز پرس کی جائے گی ۔
اے شرع کے عالمو تم پر افسوس کہ تم نے معرفت کی کنجی چھین لی تم آپ بھی داخل نہ ہوئے اور داخل ہونے والوں کو بھی روکا ۔
جب وہ وہاں سے نکلا تو فقیہ اور فریسی اسے بے طرح چمٹنے اور چھیڑنے لگے تاکہ وہ بہت سی باتوں کا ذکر کرے ۔
اور اسی کی گھات میں رہے تاکہ اس کے منہ کی کوئی بات پکڑیں ۔
اتنے میں جب ہزاروں آدمیوں کی بھیڑ لگ گئی یہاں تک کہ ایک دوسرے پر گرا پڑتا تھا تو اس نے سب سے پہلے اپنے شاگردوں سے یہ کہنا شروع کیا کہ اس خمیر سے ہوشیار رہنا جو فریسیوں کی ریاکاری ہے ۔
کیونکہ کوئی چیز ڈھکی نہیں جو کھولی نہ جائے گی اور نہ کوئی چیز چھپی ہے جو جانی نہ جائے گی ۔
اس لئے جو کچھ تم نے اندھرے میں کہا ہے وہ اجالے میں سنا جائے گا اور جو کچھ تم نے کوٹھریوں کے اندر کان میں کہا ہے کوٹھوں پر اس کی منادی کی جائے گی ۔
مگر تم دوستوں سے میں کہتا ہوں کہ ان سے نہ ڈرو جو بدن کو قتل کرتے ہیں اور اس کے بعد اور کچھ نہیں کرسکتے ۔
لیکن میں تمہیں جتاتا ہوں کہ کس سے ڈرنا چاہیئے ۔ اس سے ڈرو جس کو اختیار ہے کہ قتل کرنے کے بعد جہنم میں ڈالے ۔ ہاں میں تم سے کہتا ہوں کہ اسی سے ڈرو ۔
کیا دو پیسے کی پانچ چڑیاں نہیں بکتیں ؟ تو بھی خدا کہ حضور ان میں سے ایک بھی فراموش نہیں ہوتی ۔
بلکہ سر کے سارے بال بھی گنے ہوئے ہیں ۔ ڈرو مت ۔ تمہاری قدر تو بہت سی چڑیوں سے زیادہ ہے ۔
اور میں تم سے کہتا ہوں کہ جو کوئی آدمیوں کے سامنے میرا اقرار کرے ابن آدم بھی خدا کے فرشتوں کے سامنے اس کا اقرار کرے گا ۔
مگر جو آدمیوں کے سامنے میرا انکار کرے خدا کے فرشتوں کے سامنے اس کا انکار کیا جائے گا ۔
اور جو کوئی ابن آدم کے خلاف کوئی بات کہے اس کو معاف کیا جائے گا لیکن جو روح القدس کے حق میں کفر بکے اس کو معاف نہ کیا جائے گا ۔
اور جب وہ تم کو عبادتخانوں میں اور حاکموں اور اختیار والوں کے پاس لے جائیں تو فکر نہ کرنا کہ ہم کس طرح یا کیا جواب دیں یا کیا کہیں ۔
کیونکہ روح القدس اسی گھڑی تمہیں سکھا دے گا کہ کیا کہنا چاہیئے ۔
پھر بھیڑ میں سے ایک نے اس سے کہا اے استاد ! میرے بھائی سے کہہ کہ میراث کا میرا حصہ مجھے دے ۔
اس نے اس سے کہا ۔ میاں ! کس نے مجھے تمہارا منصف یا بانٹنے والا مقرر کیا ہے ؟
اور اس نے ان سے کہا خبردار ! اپنے آپ کو ہر طرح کے لالچ سے بچائے رکھو کیونکہ کسی کی زندگی اس کے مال کی کثرت پر موقوف نہیں ۔
اور اس نے ان سے ایک تمثیل کہی کہ کسی دولتمند کی زمین میں بڑی فصل ہوئی ۔
پس وہ اپنے دل میں سوچ کر کہنے لگا میں کیا کروں کیونکہ میرے ہاں جگہ نہیں جہاں اپنی پیداوار بھر رکھوں ۔
اس نے کہا میں یوں کرونگا کہ اپنی کوٹھیاں ڈھا کر ان سے بڑی بناؤں گا ۔
اور ان میں اپنا سارا اناج اور مال بھر رکھونگا اور اپنی جان سے کہوں گا اے جان ! تیرے پاس بہت برسوں کے لئے بہت سا مال جمع ہے ۔ چین کر ۔ کھا پی ۔ خوش رہ ۔
مگر خداوند نے اس سے کہا اے نادان ! اسی رات تیری جان تجھ سے طلب کر لی جائے گی ۔ پس جو کچھ تو نے تیار کیا ہے وہ کس کا ہوگا ؟
ایسا ہی وہ شخص ہے جو اپنے لئے خزانہ جمع کرتا ہے اور خدا کے نزدیک دولتمند نہیں ۔
پھر اس نے اپنے شاگرد سے کہا اس لئے میں تم سے کہتا ہوں کہ اپنی جان کی فکر نہ کرو کہ ہم کیا کھائیں گے اور نہ اپنے بدن کی کہ کیا پہنیں گے ۔
کیونکہ جان خوراک سے بڑھ کر ہے اور بدن پوشاک سے ۔
کوؤں پر غور کرو کہ نہ بوتے ہیں نہ کاٹتے ہیں ۔ نہ ان کے کھتا ہوتا ہے نہ کوٹھی تو بھی خدا انہیں کھلاتا ہے ۔ تمہاری قدر تو پرندوں سے کہیں زیادہ ہے ۔
تم میں ایسا کون ہے جو فکر کرکے اپنی عمر میں ایک گھڑی بڑھا سکے ؟
پس جب سے چھوٹی بات نہیں کرسکتے تو باقی چیزوں کی فکر کیوں کرتے ہو ؟
سوسن کے درختوں پر غور کرو کہ کس طرح بڑھتے ہیں ۔ وہ نہ محنت کرتے ہیں نہ کاتتے ہیں تو بھی میں تم سے کہتا ہوں کہ سلیمان بھی باوجود اپنی ساری شان و شوکت کے ان میں سے کسی کی مانند ملبس نہ تھا ۔
پس جب خدا میدان کی گھاس کو جو آج ہے اور کل تنور میں جھونکی جائے گی ایسی پوشاک پہناتا ہے تو اے کم اعتقادو تم کو کیوں نہ پہنائے گا ؟
اور تم اس کی تلاش میں نہ رہو کہ کیا کھائیں گے کیا پہنیں گے اور نہ شکی بنو ۔
کیونکہ ان سب چیزوں کی تلاش میں دنیا کی قومیں رہتی ہیں لیکن تمہارا باپ جانتا ہے کہ تم ان چیزوں کے محتاج ہو ۔
ہاں اس کی بادشاہی کی تلاش میں رہو تو یہ چیزیں بھی تمہیں مل جائیں گی ۔
اے چھوٹے گلے نہ ڈر کیونکہ تمہارے باپ کو پسند آیا کہ تمہیں بادشاہی دے ۔
اپنا مال اسباب بیچ کر خیرات کر دو اور اپنے لئے ایسے بٹوے بناؤ جو پرانے نہیں ہوتے یعنی آسمان پر ایسا خزانہ جو خالی نہیں ہوتا ۔ جہاں چور نزدیک نہیں جاتا اور کیڑا خراب نہیں کرتا ۔
کیونکہ جہاں تمہارا خزانہ ہے وہیں تمہارا دل بھی لگا رہے گا ۔
تمہاری کمریں بندھی رہیں اور تمہارے چراغ جلتے رہیں ۔
اور تم ان آدمیوں کو مانند بنو جو اپنے مالک کی راہ دیکھتے ہوں کہ وہ شادی میں سے کب لوٹے گا تاکہ جب وہ آکر دروازہ کھٹکھٹائے تو فورا اس کے واسطے کھول دیں ۔
مبارک ہیں وہ نوکر جنکا مالک آکر انہیں جاگتا پائے ۔ میں تم سے سچ کہتا ہوں کہ وہ کمر باندھ کر انہیں کھانا کھانے کو بٹھائے گا اور پاس آکر ان کی خدمت کرے گا ۔
اور اگر وہ رات کے دوسرے پہر میں یا تیسرے پہر میں آکر ان کو ایسے حال میں پائے تو وہ نوکر مبارک ہیں ۔
لیکن یہ جان رکھو کہ اگر گھر کے مالک کو معلوم ہوتا کہ چور کس گھڑی آئے گا تو جاگتا رہتا اور اپنے گھر میں نقب لگنے نہ دیتا ۔
تم بھی تیار رہو کیونکہ جس گھڑی تمہیں گمان بھی نہ ہوگا ابن آدم آ جائے گا ۔
پطرس نے کہا اے خداوند تو یہ تمثیل ہم سے ہی کہتا ہے یا سب سے ؟
خداوند نے کہا کون ہے وہ دیانتدار اور عقلمند داروغہ جس کا مالک اس کے اپنے نوکر چاکروں پر مقرر کرے کہ ہر ایک کی خوراک وقت پر بانٹ دیا کرے ؟
مبارک ہے وہ نوکر جس کا مالک آکر اس کو ایسا ہی کرتے پائے ۔
میں تم سے سچ کہتا ہوں کہ وہ اسے اپنے سارے مال پر مختار کرے گا ۔
لیکن اگر وہ نوکر اپنے دل میں یہ کہہ کر کہ میرے مالک کے آنے میں دیر ہے غلاموں اور لونڈیوں کو مارنا اور کھا پی کر متوالا ہونا شروع کرے ۔
تو اس نوکر کا مالک ایسے دن کہ وہ اس کی راہ نہ دیکھتا ہو اور ایسی گھڑی کہ وہ نہ جانتا ہو آ موجود ہو گا ۔ اور خوب کوڑے لگا کر اسے بے ایمانوں میں شامل کرے گا ۔
اور وہ نوکر جس نے اپنے مالک کی مرضی جان لی اور تیاری نہ کی نہ اس کی مرضی کے موفق عمل کیا بہت مار کھائے گا ۔
مگر جس نے نہ جان کر مار کھانے کے کام کیا وہ تھوڑی مار کھائے گا اور جسے بہت دیا گیا اس سے بہت طلب کیا جائے گا اور جسے بہت سونپا گیا اس سے زیادہ طلب کریں گے ۔
میں زمین پر آگ بھڑکانے آیا ہوں اور اگر لگ چکی ہوتی تو میں کیا ہی خوش ہوتا !
لیکن مجھے ایک بپتسمہ لینا ہے اور جب تک وہ نہ ہولے میں بہت ہی تنگ رہونگا !
کیا تم گمان کرتے ہو کہ میں زمین پر صلح کرانے آیا ہوں ؟ میں تم سے کہتا ہوں کہ نہیں بلکہ جدائی کرانے ۔
کیونکہ اب سے ایک گھر کے پانچ آدمی آپ میں مخالفت رکھیں گے ۔ دو سے تین اور تین سے دو ۔
باپ بیٹے سے مخالفت رکھیگا اور بیٹا باپ سے ۔ ماں بیٹی سے اور بیٹی ماں سے ۔ ساس بہو سے اور بہو ساس سے ۔
پھر اس نے لوگوں سے بھی کہا جب بادل کو پچھم سے اٹھتے دیکھتے ہو تو فورأ کہتے ہو کہ مینہ برسیگا اور ایسا ہی ہوتا ہے ۔
اور جب تم معلوم کرتے ہو کہ دکھنا چل رہی ہے تو کہتے ہو کہ لو چلے گی اور ایسا ہی ہوتا ہے ۔
اے ریاکارو زمین اور آسمان کی صورت میں تو امتیاز کرنا تمہیں آتا ہے لیکن اس زمانہ کی بابت امتیاز کرنا کیوں نہیں آتا ؟
اور تم اپنے آپ ہی کیوں فیصلہ نہیں کرلیتے کہ کیا واجب ہے ۔
جب تو اپنے مدعی کے ساتھ حاکم کے پاس جا رہا ہے تو راہ میں کوشش کر کہ اس سے چھوٹ جائے ۔ ایسا نہ ہو کہ وہ تجھ کو منصف کے پاس کھینچ کے لے جائے اور منصف تجھ کو سپاہی کے حوالہ کرے اور سپاہی تجھے قید میں ڈالے ۔
میں تجھ سے کہتا ہوں کہ جب تک تو دمڑی دمڑی ادا نہ کرے گا وہاں سے ہرگز نہ چھوٹے گا ۔
اس وقت بعض لوگ حاضر تھے جنہوں نے اسے ان گلیلوں کی خبر دی جنکا خون پیلاطس نے ان کے ذبیحوں کے ساتھ ملایا تھا ۔
اس نے جواب میں ان سے کہا کہ ان گلیلوں نے ایسا دکھ پایا کیا وہ اس لئے تمہاری دانست میں اور سب گلیلوں سے زیادہ گنہگار تھے ؟
میں تم سے کہتا ہوں کہ نہیں بلکہ اگر تم توبہ نہ کرو گے تو سب اسی طرح ہلاک ہوگے ۔
یا کیا وہ اٹھارہ آدمی جن پر شیلوخ کا برج گرا اور دب کر مر گئے تمہاری دانست میں یروشلیم کے اور سب رہنے والوں سے زیادہ قصوروار تھے ؟
میں تم سے کہتا ہوں کہ نہیں بلکہ اگر تم توبہ نہ کرو گے تو سب اسی طرح ہلاک ہوگے ۔
پھر اس نے یہ تمثیل کہی کہ کسی نے اپنے تاکستان میں ایک انجیر کا درخت لگایا ۔ وہ اس میں پھل ڈھونڈنے آیا اور نہ پایا ۔
اس پر اس نے باغبان سے کہا کہ دیکھ تین برس سے میں اس انجیر کے درخت میں پھل ڈھونڈنے آتا ہوں اور نہیں پاتا ۔ اسے کاٹ ڈال ۔ یہ زمین کو بھی کیوں روکے رہے ؟
اس نے جواب میں اس سے کہا اے خداوند اس سال تو اور بھی اسے رہنے دے تاکہ میں اس کے گرد تھالا کھودوں اور کھاد ڈالوں ۔
اگر آگے کو پھلا تو خیر نہیں تو اس کے بعد کاٹ ڈالنا ۔
پھر وہ سبت کے دن کسی عبادت خانہ میں تعلیم دیتا تھا ۔
اور دیکھو ایک عورت تھی جس کو اٹھارہ برس سے کسی بد روح کے باعث کمزوری تھی ۔ وہ کبڑی ہو گئی تھی اور کسی طرح سیدھی نہ ہوسکتی تھی ۔
یسوع نے اسے دیکھ کر بلایا اور اس سے کہا اے عورت تو اپنی کمزوری سے چھوٹ گئی ۔
اور اس نے اس پر ہاتھ رکھے ۔ اسی دم وہ سیدھی ہو گئی اور خدا کی تمجید کرنے لگی ۔
عبادت خانہ کا سردار اس لئے کہ یسوع نے سبت کے دن شفا بخشی خفا ہوکر لوگوں سے کہنے لگا چھ دن ہیں جن میں کام کرنا چاہیئے پس انہی میں آکر شفا پاؤ نہ کہ سبت کے دن ۔
خداوند نے اس کے جواب میں کہا کہ اے ریاکارو ! کیا ہر ایک تم میں سے سبت کے دن اپنے بیل یا گدھے کو تھان سے کھول کر پانی پلانے نہیں لے جاتا ؟
پس کیا واجب نہ تھا کہ یہ جو ابرہام کی بیٹی ہے جس کو شیطان نے اٹھارہ برس سے باندھ رکھا تھا سبت کے دن اس بند سے چھڑائی جاتی ؟
جب اس نے یہ باتیں کہیں تو اس کے سب مخالف شرمندہ ہوئے اور ساری بھیڑ ان عالیشان کاموں سے جو اس سے ہوتے تھے خوش ہوئی ۔
پس وہ کہنے لگا خدا کی بادشاہی کس کی مانند ہے ؟ میں اس کو کس سے تشبیہ دوں ؟
وہ رائی کے دانے کی مانند ہے جس کو ایک آدمی نے لے کر اپنے باغ میں ڈال دیا ۔ وہ اگ کر بڑا درخت ہوگیا اور ہوا کے پرندوں نے اس کی ڈالیوں پر بسیرا کیا ۔
اس نے پھر کہا میں خدا کی بادشاہی کو کس سے تشبیہ دوں ؟
وہ خمیر کی مانند ہے جسے ایک عورت نے لے کر تین پیمانہ آٹے میں ملایا اور ہوتے ہوتے سب خمیر ہوگیا ۔
وہ شہر شہر اور گاؤں کاؤں تعلیم دیتا ہؤا یروشلیم کا سفر کر رہا تھا ۔
اور کسی شخص نے اس سے پوچھا کہ اے خداوند ! کیا نجات پانے والے تھوڑے ہیں ؟
اس نے ان سے کہا جانفشانی کرو کہ تنگ دروازہ سے داخل ہو کیونکہ میں تم سے کہتا ہوں کہ بہتیرے داخل ہونے کی کوشش کریں گے اور نہ ہوسکیں گے ۔
جب گھر کا مالک اٹھ کر دروازہ بند کر چکا ہو اور تم باہر کھڑے دروازہ کھٹکھٹا کر یہ کہنا شروع کرو کہ اے خداوند ! ہمارے لئے کھول دے اور وہ جواب دے کہ میں تم کو نہیں جانتا کہ کہاں کے ہو ۔
اس وقت تم کہنا شروع کرو گے کہ ہم نے تو تیرے روبرو کھایا پیا اور تو نے ہمارے بازاروں میں تعلیم دی ۔
مگر وہ کہے گا میں تم سے کہتا ہوں کہ میں نہیں جانتا تم کہاں کے ہو ۔ اے ریاکارو ! تم سب مجھ سے دور ہو ۔
وہاں رونا اور دانت پیسنا ہوگا جب تم ابرہام اور اضحاق اور یعقوب اور سب نبیوں کو خدا کی بادشاہی میں شامل اور اپنے آپ کو باہر نکالا ہؤا دیکھو گے ۔
اور پورب پچھم اتر دکھن سے لوگ آکر خدا کی بادشاہی کی ضیافت میں شریک ہونگے ۔
اور دیکھو بعض آخر ایسے ہیں جو اول ہونگے اور بعض اول ہیں جو آخر ہونگے ۔
اسی گھڑی بعض فریسیوں نے آکر اس سے کہا کہ نکل کر یہاں سے چل دے کیونکہ ہیرودیس تجھے قتل کرنا چاہتا ہے ۔
اس نے ان سے کہا کہ جاکر اس لومڑی سے کہہ دو کہ دیکھ میں آج اور کل بد روحوں کو نکالتا اور شفا بخشنے کا کام انجام دیتا رہونگا اور تیسرے دن کمال کو پہنچونگا ۔
مگر مجھے آج اور کل اور پرسوں اپنی راہ پر چلنا ضرور ہے کیونکہ ممکن نہیں کہ نبی یروشلیم سے باہر ہلاک ہو ۔
اے یروشلیم ! اے یروشلیم ! تو جو نبیوں کو قتل کرتی ہے اور جو تیرے پاس بھیجے گئے ان کو سنگسار کرتی ہے کتنی ہی بار میں نے چاہا کہ جس طرح مرغی اپنے بچوں کو پروں تلے جمع کرتی ہے اسی طرح میں بھی تیرے بچوں کو جمع کر لوں مگر تم نے نہ چاہا !
دیکھو تمہارا گھر تمہارے ہی لئے چھوڑا جاتا ہے اور میں تم سے کہتا ہوں کہ مجھ کو اس وقت تک ہرگز نہ دیکھو گے جب تک نہ کہو گے کہ مبارک ہے وہ جو خدا کے نام سے آتا ہے ۔
پھر ایسا ہؤا کہ وہ سبت کے دن فریسیوں کے سرداروں میں سے کسی کے گھر کھانا کھانے کو گیا اور وہ اس کی تاک میں رہے ۔
اور دیکھو ایک شخص اس کے سامنے تھا جسے جلندر تھا ۔
یسوع نے شرع کے عالموں اور فریسیوں سے کہا کہ سبت کے دن شفا بخشنا روا ہے یا نہیں ؟
وہ چپ رہ گئے ۔ اس نے اسے ہاتھ لگا کر شفا بخشی اور رخصت کیا ۔
اور ان سے کہا تم میں ایسا کون ہے جس کا گدھا یا بیل کنوئیں میں گر پڑے اور وہ سبت کے دن اس کو فورا نہ نکال لے ؟
وہ ان باتوں کا جواب نہ دے سکے ۔
جب اس نے دیکھا کے مہمان صدر جگہ کس طرح پسند کرتے ہیں تو ان سے ایک تمثیل کہی کہ ۔
جب کوئی تجھے شادی میں بلائے تو صدر جگہ پر نہ بیٹھ کہ شاید اس نے کسی تجھ سے بھی زیادہ عزت دار کو بلایا ہو ۔
اور جس نے تجھے اور اسے دونوں کو بلایا ہے آکر تجھ سے کہے کہ اس کو جگہ دے ۔ پھر تجھے شرمندہ ہوکر سب سے نیچے بیٹھنا پڑے ۔
بلکہ جب تو بلایا جائے تو سب سے نیچی جگہ جا بیٹھ تاکہ جب تیرا بلانے والا آئے تو تجھ سے کہے اے دوست آگے بڑھ کر بیٹھ ! تب ان سب کی نظر میں جو تیرے ساتھ کھانا کھانے بیٹھے ہیں تیری عزت ہوگی ۔
کیونکہ جو کوئی اپنے آپ کو بڑا بنائے گا وہ چھوٹا کیا جائے گا اور جو اپنے آپ کو چھوٹا بنائے گا وہ بڑا کیا جائے گا ۔
پھر اس نے اپنے بلانے والے سے بھی یہ کہا کہ جب تو دن کا یا رات کا کھانا تیار کرے تو اپنے دوستوں یا بھائیوں یا رشتہ داروں یا دولتمند پڑوسیوں کو نہ بلاتا ایسا نہ ہو کہ وہ بھی تجھے بلائیں اور تیرا بدلہ ہو جائے ۔
بلکہ جب تو ضیافت کرے تو غریبوں لنجوں لنگڑوں اندھوں کو بلا ۔
اور تجھ پر برکت ہوگی کیونکہ ان کے پاس تجھ بدلہ دینے کو کچھ نہیں اور تجھے راستبازوں کی قیامت میں بدلہ ملے گا ۔
جو اس کے ساتھ کھانا کھانے بیٹھے تھے ان میں سے ایک نے یہ باتیں سنکر اس سے کہا مبارک ہے وہ جو خدا کی بادشاہی میں کھانا کھائے ۔
اس نے اس سے کہا ایک شخص نے بڑی ضیافت کی اور بہت سے لوگوں کو بلایا ۔
اور کھانے کے وقت اپنے نوکر کو بھیجا کہ بلائے ہوؤں سے کہے کہ آؤ ۔ اب کھانا تیار ہے ۔
اس پر سب نے مل کر عزر کرنا شروع کیا ۔ پہلے نے اس سے کہا میں نے کھیت خریدا ہے مجھے ضرور ہے کہ جاکر اسے دیکھوں ۔ میں تیری منت کرتا ہوں کہ مجھے معذور رکھ ۔
دوسرے نے کہا میں نے پانچ جوڑی بیل خریدے ہیں اور انہیں آزمانے جاتا ہوں ۔ میں تیری منت کرتا ہوں مجھے معذور رکھ ۔
ایک اور نے کہا میں نے بیاہ کیا ہے ۔ اس سبب سے نہیں آسکتا ۔
پس اس نوکر نے آکر اپنے مالک کو ان باتوں کی خبر دی ۔ اس پر گھر کے مالک نے غصے ہوکر اپنے نوکر سے کہا جلد شہر کے بازاروں اور کوچوں میں جاکر غریبوں لنجوں اندھوں اور لنگڑوں کو یہاں لے آ ۔
نوکر نے کہا اے خداوند ! جیسا تو نے فرمایا ویسا ہی ہؤا اور اب بھی جگہ ہے ۔
مالک نے اس نوکر سے کہا کہ سڑکوں اور کھیت کی باڑوں کی طرف جا اور لوگوں کو مجبور کرکے لا تاکہ میرا گھر بھر جائے ۔
کیونکہ میں تم سے کہتا ہوں کہ جو بلائے گئے تھے ان میں سے کوئی میرا کھانا چکھنے نہ پائے گا ۔
جب بہت سے لوگ اس کے ساتھ جا رہے تھے تو اس نے پھر کر ان سے کہا ۔
اگر کوئی میرے پاس آئے اور اپنے باپ اور ماں اور بیوی اور بچوں اور بھائیوں اور بہنوں بلکہ اپنی جان سے بھی دشمنی نہ کرے تو میرا شاگرد نہیں ہوسکتا ۔
جو کوئی اپنی صلیب اٹھا کر میرے پیچھے نہ آئے وہ میرا شاگرد نہیں ہو سکتا ۔
کیونکہ تم میں سے ایسا کون ہے کہ جب وہ ایک برج بنانا چاہے تو پہلے بیٹھ کر لاگت کا حساب نہ کرلے کہ آیا میرے پاس اسے تیار کرنے کا سامان ہے یا نہیں ؟
ایسا نہ ہو کہ جب نیو ڈال کر تیار نہ کر سکے تو سب دیکھنے والے یہ کہہ کر اس پر ہنسنا شروع کریں کہ ۔
اس شخص نے عمارت شروع تو کی مگر تکمیل نہ کرسکا ۔
یا کون ایسا بادشاہ ہے جو دوسرے بادشاہ سے لڑنے جاتا ہو اور پہلے بیٹھ کر مشورہ نہ کرلے کہ آیا میں دس ہزار سے اس کا مقابلہ کر سکتا ہوں یا نہیں جو بیس ہزار لے کر مجھ پر چڑھا آتا ہے
نہیں تو جب وہ ہنوز دور ہی ہے ایلچی بھیج کر شرائط صلح کی درخواست کرے گا ۔
پس اسی طرح تم میں سے جو کوئی اپنا سب کچھ ترک نہ کرے وہ میرا شاگرد نہیں ہوسکتا ۔
نمک اچھا تو ہے لیکن اگر نمک کا مزہ جاتا رہے تو وہ کس چیز سے مزیدار کیا جائے گا ؟
نہ وہ زمین کے کام کا رہا نہ کھاد کے ۔ لوگ اسے باہر پھینک دیتے ہیں ۔ جس کے کان سننے کے ہوں وہ سن لے ۔
سب محصول لینے والے اور گنہگار اس کے پاس آتے تھے تاکہ اس کی باتیں سنیں ۔
اور فرسی اور فقیہ بڑ بڑا کر کہنے لگے یہ آدمی گنہگاروں سے ملتا اور ان کے ساتھ کھانا کھاتا ہے ۔
اس نے ان سے یہ تمثیل کہی کہ ۔
تم میں سے کون سا ایسا آدمی ہے جس کے پاس سو بھیڑیں ہوں اور ان میں سے ایک کھو جائے تو ننانوے کو بیابان میں چھوڑ کر اس کھوئی ہوئی کو جب تک مل نہ جائے ڈھونڈتا نہ رہے ؟
پھر جب مل جاتی ہے تو وہ خوش ہو کر اسے کندھے پر اٹھا لیتا ہے ۔
اور گھر پہنچ کر دوستوں اور پڑوسیوں کو بلاتا ہے اور کہتا ہے میرے ساتھ خوشی کرو کیونکہ میری کھوئی ہوئی بھیڑ مل گئی ۔
میں تم سے کہتا ہوں کہ اسی طرح ننانوے راستبازوں کی نسبت جو توبہ کی حاجت نہیں رکھتے ایک توبہ کرنے والے گنہگار کے باعث آسمان پر زیادہ خوشی ہوگی ۔
یا کون ایسی عورت ہے جس کے پاس دس درہم ہوں اور ایک کھو جائے تو وہ چراغ جلا کر گھر میں جھاڑو نہ دے اور جب تک مل نہ جائے کوشش سے ڈھونڈتی نہ رہے ؟
اور جب مل جائے تو اپنی دوستوں اور پڑوسنوں کو بلا کر نہ کہے کہ میرے ساتھ خوشی کر کیونکہ میرا کھویا ہؤا درہم مل گیا ۔
میں تم سے کہتا ہوں ایک توبہ کرنے والے گنہگار کے باعث خدا کے فرشتوں کے سامنے خوشی ہوتی ہے ۔
پھر اس نے کہا کہ کسی شخص کے دو بیٹے تھے ۔
ان میں سے چھوٹے نے باپ سے کہا اے باپ ! مال کا جو حصہ مجھ کو پہنچتا ہے مجھے دیدے ۔ اس نے اپنا مال متاع انہیں بانٹ دیا ۔
اور بہت دن نہ گذرے کہ چھوٹا بیٹا اپنا سب کچھ جمع کرکے دور دراز ملک کو روانہ ہؤا اور وہاں اپنا مال بدچلنی میں اڑا دیا ۔
اور جب سب کچھ خرچ کر چکا تو اس ملک میں سخت کال پڑا اور وہ محتاج ہونے لگا ۔
پھر اس ملک کے ایک باشندہ کے ہاں جا پڑا ۔ اس نے اس کو اپنے کھیتوں میں سوأر چرانے بھیجا ۔
اور اسے آرزو تھی کہ جو پھلیاں سوأر کھاتے تھے انہی سے اپنا پیٹ بھرے مگر کوئی اسے نہ دیتا تھا ۔
پھر اس نے ہوش میں آکر کہا میرے باپ کے بہت سے مزدوروں کو افراط سے روٹی ملتی ہے اور میں یہاں بھوکا مر رہا ہوں !
میں اٹھ کر اپنے باپ کے پاس جاؤں گا اور اس سے کہوں گا اے باپ ! میں آسمان کا اور تیری نظر میں گنہگار ہؤا ۔
اب اس لائق نہیں رہا پھر تیرا بیٹا کہلاؤں ۔ مجھے اپنے مزدوروں جیسا کرلے ۔
پس وہ اٹھ کر اپنے باپ کے پاس چلا ۔ وہ ابھی دور ہی تھا کہ اسے دیکھ کر اس کے باپ کو ترس آیا اور دوڑ کر اس کو گلے لگایا اور چومہ ۔
بیٹے نے اس سے کہا اے باپ ! میں آسمان کا اور تیری نظر میں گنہگار ہؤا ۔ اب اس لائق نہیں رہا کہ پھر تیرا بیٹا کہلاؤں ۔
باپ نے اپنے نوکروں سے کہا اچھے سے اچھا لباس جلد نکال کر اسے پہناؤ اور اس کے ہاتھ میں انگوٹھی اور پاؤں میں جوتی پہناؤ ۔
اور پلے ہوئے بچھڑے کو لا کر ذبح کرو تاکہ ہم کھا کر خوشی منائیں ۔
کیونکہ میرا یہ بیٹا مردہ تھا ۔ اب زندہ ہؤا ۔ کھو گیا تھا ۔ اب ملا ہے ۔ پس وہ خوشی منانے لگے ۔
لیکن اس کا بڑا بیٹا کھیت میں تھا ۔ جب وہ آکر گھر کے نذدیک پہنچا تو گانے بجانے اور ناچنے کی آواز سنی ۔
اور ایک نوکر کو بلا کر دریافت کرنے لگا یہ کیا ہو رہا ہے ؟
اس نے اس سے کہا تیرا بھائی آ گیا ہے اور تیرے باپ نے پلا ہؤا بچھڑا زبح کرایا ہے کیونکہ اسے بھلا چنگا پایا ہے ۔
وہ غصے ہؤا اور اندر جانا نہ چاہا مگر اس کا باپ باہر جاکر اسے منانے لگا ۔
اس نے اپنے باپ سے جواب میں کہا دیکھ اتنے برسوں سے میں تیری خدمت کرتا ہوں اور کبھی تیری حکم عدولی نہیں کی مگر مجھے تو نے کبھی ایک بکری کا بچہ بھی نہ دیا کہ اپنے دوستوں کے ساتھ خوشی مناتا ۔
لیکن جب تیرا یہ بیٹا آیا جس نے تیرا مال متاع کسبیوں میں اڑا دیا تو اس کے لئے تو نے پلا ہؤا بچھڑا ذبح کرایا ۔
اس نے اس سے کہا بیٹا ! تو تو ہمیشہ میرے پاس ہے اور جو کچھ میرا ہے وہ تیرا ہی ہے ۔
لیکن خوشی منانا اور شادمان ہونا مناسب تھا کیونکہ تیرا یہ بھائی مردہ تھا ۔ اب زندہ ہؤا ۔ کھویا ہؤا تھا ۔ اب ملا ہے ۔
پھر اس نے شاگردوں سے بھی کہا کہ کسی دولتمند کا ایک مختار تھا ۔ اس کی لوگوں نے اس سے شکایت کی کہ یہ تیرا مال اڑاتا ہے ۔
پس اس نے اس کو بلا کر کہا کہ یہ کیا ہے جو میں تیرے حق میں سنتا ہوں ؟ اپنی مختاری کا حساب دے کیونکہ آگے کو تو مختار نہیں رہ سکتا ۔
اس مختار نے اپنے جی میں کہا کہ کیا کروں ؟ کیونکہ میرا مالک مجھ سے مختاری چھینے لیتا ہے ۔ مٹی تو مجھ سے کھودی نہیں جاتی اور بھیک مانگنے سے شرم آتی ہے ۔
میں سمجھ گیا کہ کیا کروں تاکہ جب مختاری سے موقوف ہو جاؤں تو لوگ مجھے اپنے گھروں میں جگہ دیں ۔
پس اس نے اپنے مالک کے ایک ایک قرضدار کو بلا کر پہلے سے پوچھا کہ تجھ پر میرے مالک کا کیا آتا ہے ؟
اس نے کہا سو من تیل ۔ اس نے اس سے کہا اپنی دستاویز لے اور جلد بیٹھ کر پچاس لکھ دے ۔
پھر دوسرے سے کہا تجھ پر کیا آتا ہے ؟ اس نے کہا سو من گیہوں ۔ اس نے اس سے کہا اپنی دستاویز لے کر اسی لکھ دے ۔
اور مالک نے بے ایمان مختار کی تعریف کی اس لئے کہ اس نے ہوشیاری کی تھی کیونکہ اس جہان کے فرزند اپنے ہمجنسوں کے ساتھ معاملات میں نور کے فرزندوں سے زیادہ ہوشیار ہیں ۔
اور میں تم سے کہتا ہوں کہ ناراستی کی دولت سے اپنے لئے دوست پیدا کرو تاکہ جب وہ جاتی رہے تو یہ تم کو ہمیشہ کے مسکنوں میں جگہ دیں ۔
جو تھوڑے سے تھوڑے میں دیانتدار ہے وہ بہت میں بھی دیانتدار ہے اور جو تھوڑے سے تھوڑے میں بددیانت ہے وہ بہت میں بھی بددیانت ہے ۔
پس جب تم ناراست دولت میں دیانتدار نہ ٹھہرے تو حقیقی دولت کون تمہارے سپرد کرے گا ؟
اور اگر تم بیگانہ مال میں دیانتدار نہ ٹھہرے تو جو تمہارا اپنا ہے اسے کون تمہیں دے گا ؟
کوئی نوکر دو مالکوں کو خدمت نہیں کرسکتا کیونکہ یا تو ایک سے عداوت رکھیگا اور دوسرے سے محبت یا ایک سے ملا رہے گا اور دوسرے کو ناچیز جانیگا ۔ تم خدا اور دولت دونوں کی خدمت نہیں کرسکتے ۔
فریسی جو زر دوست تھے ان سب باتوں کو سنکر اسے ٹھٹھے میں اڑانے لگے ۔
اس نے ان سے کہا کہ تم وہ ہو کہ آدمیوں کے سامنے اپنے آپ کو راستباز ٹھہراتے ہو لیکن خدا تمہارے دلوں کو جانتا ہے کیونکہ جو چیز آدمیوں کی نظر میں عالٰی قدر ہے وہ خدا کے نذدیک مکروہ ہے ۔
شریعت اور انبیا یوحنا تک رہے ۔ اس وقت سے خدا کی بادشاہی کی خوشخبری دی جاتی ہے اور ہر ایک زور مار کر اس میں داخل ہوتا ہے ۔
لیکن آسمان اور زمین کا ٹل جانا شریعت کے ایک لفظ کے مٹ جانے سے آسان ہے ۔
جو کوئی اپنی بیوی کو چھوڑ کر دوسری سے بیاہ کرے وہ زنا کرتا ہے اور جو شخص شوہر کی چھوڑی ہوئی عورت سے بیاہ کرے وہ بھی زنا کرتا ہے ۔
ایک دولتمند تھا جو ارغوانی اور مہین کپڑے پہنتا اور ہر روز خوشی مناتا اور شان و شوکت سے رہتا تھا ۔
اور لعزر نام ایک غریب ناسوروں سے بھرا ہؤا اس کے دروازہ پر ڈالا گیا تھا ۔
اسے آرزو تھی کہ دولتمند کی میز سے گرے ہوئے ٹکڑوں سے اپنا پیٹ بھرے بلکہ کتے بھی آکر اس کے ناسور چاٹتے تھے ۔
اور ایسا ہؤا کہ وہ غریب مر گیا اور فرشتوں نے اسے لیجا کر ابرہام کی گود میں پہنچا دیا اور دولتمند بھی مؤا اور دفن ہؤا ۔
اس نے عالم ارواح کے درمیان عذاب میں مبتلا ہو کر اپنی آنکھیں اٹھائیں اور ابرہام کو دور سے دیکھا اور اس کی گود میں لعزر کو ۔
اور اس نے پکار کر کہا اے باپ ابرہام مجھ پر رحم کر کے لعزر کو بھیج کہ اپنی انگلی کا سرا پانی میں بھگو کر میری زبان تر کرے کیونکہ میں اس آگ میں تڑپتا ہوں ۔
ابرہام نے کہا بیٹا ! یاد کر کہ تو اپنی زندگی میں اپنی اچھی چیزیں لے چکا اور اسی طرح لعزر بری چیزیں لیکن اب وہ یہاں تسلی پاتا ہے اور تو تڑپتا ہے ۔
اور ان سب باتوں کے سوا ہمارے تمہارے درمیان ایک بڑا گڑھا واقع ہے ۔ ایسا کہ جو یہاں سے تمہاری طرف پار جانا چاہیں نہ جا سکیں اور نہ کوئی ادھر سے ہماری طرف آ سکے ۔
اس نے کہا پس اے باپ ! میں تیری منت کرتا ہوں کہ تو اسے میرے باپ کے گھر بھیج ۔
کیونکہ میرے پانچ بھائی ہیں تاکہ وہ ان کے سامنے ان باتوں کی گواہی دے ۔ ایسا نہ ہو کہ وہ بھی اس عذاب کی جگہ میں آئیں ۔
ابرہام نے اس سے کہا ان کے پاس موسٰی اور انبیا تو ہیں ۔ ان کی سنیں ۔
اس نے کہا نہیں اے باپ ابرہام ۔ ہاں اگر کوئی مردوں میں سے ان کے پاس جائے تو وہ توبہ کریں گے ۔
اس نے اس سے کہا کہ جب وہ موسٰی اور نبیوں ہی کی نہیں سنتے تو اگر مردوں میں سے کوئی جی اٹھے تو اس کی بھی نہ مانیں گے ۔
پھر اس نے اپنے شاگردوں سے کہا کہ یہ نہیں ہوسکتا کہ ٹھوکریں نہ لگیں لیکن اس پر افسوس ہے جس کے باعث سے لگیں ! .
ان چھوٹوں میں سے ایک کو ٹھوکر کھلانے کی بہ نسبت اس شخص کے لئے یہ مفید ہوتا کہ چکی کا پاٹ اس کے گلے میں لٹکایا جاتا اور وہ سمندر میں پھینکا جاتا ۔
خبردار رہو ! اگر تیرا بھائی گناہ کرے تو اسے ملامت کر ۔ اگر توبہ کرے تو اسے معاف کر ۔
اور اگر وہ ایک دن میں سات دفعہ تیرا گناہ کرے اور ساتوں دفعہ تیرے پاس پھر آکر کہے کہ توبہ کرتا ہوں تو اسے معاف کر ۔
اس پر رسولوں نے خداوند سے کہا ہمارے ایمان کو بڑھا ۔
خداوند نے کہا کہ اگر تم میں رائی کے دانے کے برابر بھی ایمان ہوتا اور تم اس توت کے درخت سے کہتے کہ جڑ سے اکھڑ کر سمندر میں جا لگ تو تمہاری مانتا ۔
مگر تم میں سے ایسا کون ہے جس کا نوکر ہل جوتتا یا گلہ بانی کرتا ہو اور جب وہ کھیت سے آئے تو اس سے کہے کہ جلد آ کر کھانا کھانے بیٹھ ۔
اور یہ نہ کہے کہ میرا کھانا تیار کر اور جب تک میں کھاؤں پیوں کمر باندھ کر میری خدمت کر ۔ اس کے بعد تو خود کھا پی لینا ؟
کیا وہ اس لئے اس نوکر کا احسان مانیگا کہ اس نے ان باتوں کی جنکا حکم ہؤا تعمیل کی ؟
اسی طرح تم بھی جب ان سب باتوں کی جنکا تمہیں حکم ہؤا تعمیل کر چکو تو کہو کہ ہم نکمے نوکر ہیں ۔ جو ہم پر کرنا فرض تھا وہی کیا ہے ۔
اور ایسا ہؤا کہ یروشلیم کو جاتے ہوئے وہ سامریہ اور گلیل کے بیچ سے ہوکر جا رہا تھا ۔
اور ایک گاؤں میں داخل ہوتے وقت دس کوڑھی اس کو ملے ۔
انہوں نے دور کھڑے ہوکر بلند آواز سے کہا اے یسوع ! اے صاحب ! ہم پر رحم کر ۔
اس نے انہیں دیکھ کر کہا جاؤ ۔ اپنے تئیں کاہنوں کو دکھاؤ اور ایسا ہؤا کہ وہ جاتے جاتے پاک صاف ہوگئے ۔
پھر ان میں سے ایک یہ دیکھ کر کہ شفا پا گیا بلند آواز سے خدا کی تمجید کرتا ہؤا لوٹا ۔
اور منہ کے بل یسوع کے پاؤں پر گر کر اس کا شکر کرنے لگا اور وہ سامری تھا ۔
یسوع نے جواب میں کہا کیا دسوں پاک صاف نہ ہوئے ؟ پھر وہ نو کہاں ہیں ؟
کیا اس پردیسی کے سوا اور نہ نکلے جو لوٹ کر خدا کی تمجید کرتے ؟
پھر اس سے کہا اٹھ کر چلا جا ۔ تیرے ایمان نے تجھے اچھا کیا ہے ۔
جب فریسیوں نے اس سے پوچھا کہ خدا کی بادشاہی کب آئے گی ؟ تو اس نے جواب میں ان سے کہا کہ خدا کی بادشاہی ظاہر طور پر نہ آئے گی ۔
اور لوگ یہ نہ کہیں گے کہ دیکھو یہاں ہے ! یا وہاں ہے ! کیونکہ دیکھو خدا کی بادشاہی تمہارے درمیان ہے ۔
اس نے شاگردوں سے کہا وہ دن آئیں گے کہ تم کو ابن آدم کے دنوں میں سے ایک دن کو دیکھنے کی آرزو ہو گی اور نہ دیکھو گے ۔
اور لوگ تم سے کہنیں گے دیکھو وہاں ہے ! یا دیکھو یہاں ہے ! مگر تم چلے نہ جانا نہ ان کے پیچھے ہو لینا ۔
کیونکہ جیسے بجلی آسمان کی ایک طرف سے کوند کر دوسری طرف چمکتی ہے ویسے ہی ابن آدم اپنے دن میں ظاہر ہوگا ۔
لیکن پہلے ضرور ہے کہ وہ دکھ اٹھائے اور اس زمانہ کے لوگ اسے رد کریں ۔
اور جیسا نوح کے دنوں میں ہؤا تھا اسی طرح ابن آدم کے دنوں میں بھی ہوگا ۔
کہ لوگ کھاتے پیتے تھے اور ان میں بیاہ شادی ہوتی تھی ۔ اس دن تک جب نوح کشتی میں داخل ہؤا اور طوفان نے آکر سب کو ہلاک کیا ۔
اور جیسا لوط کے دنوں میں ہؤا تھا کہ لوگ کھاتے پیتے اور خرید و فروخت کرتے اور درخت لگاتے اور گھر بناتے تھے ۔
لیکن جس دن لوط سدوم سے نکلا آگ اور گندھک نے آسمان سے برس کر سب کو ہلاک کیا ۔
ابن آدم کے ظاہر ہونے کے دن بھی ایسا ہی ہوگا ۔
اس دن جو کوٹھے پر ہو اور اس کا اسباب گھر میں ہو وہ اسے لینے کو نہ اترے اور اسی طرح جو کھیت میں ہو وہ پیچھے کو نہ لوٹے ۔
لوط کی بیوی کو یاد رکھو ۔
جو کوئی اپنی جان بچانے کی کوشش کرے وہ اسے کھوئے گا اور جو کوئی اسے کھوئے وہ اس کو زندہ رکھیگا ۔
میں تم سے کہتا ہوں کہ اس رات دو آدمی ایک چار پائی پر سوتے ہونگے ۔ ایک لے لیا جائے گا اور دوسرا چھوڑ دیا جائے گا ۔
دو عورتیں ایک ساتھ چکی پستی ہونگی ۔ ایک لے لی جائے گی اور دوسری چھوڑ دی جائے گی ۔
[ دو آدمی کھیت میں ہونگے ایک لے لیا جائے گا اور دوسرا چھوڑ دیا جائے گا ۔ ]
انہوں نے جواب میں اس سے کہا کہ اے خداوند ! یہ کہاں ہوگا ؟ اس نے ان سے کہا جہاں مردار ہے وہاں گدھ بھی جمع ہونگے ۔
پھر اس نے اس غرض سے کہ ہر وقت دعا کرتے رہنا اور ہمت نہ ہارنا چاہیئے ان سے یہ تمثیل کہی کہ ۔
کسی شہر میں ایک قاضی تھا ۔ نہ وہ خدا سے ڈرتا تھا نہ آدمی کی کچھ پروا کرتا تھا
اور اسی شہر میں ایک بیوہ تھی جو اس کے پاس آکر یہ کہا کرتی تھی کہ میرا انصاف کرکے مجھے مدعی سے بچا ۔
اس نے کچھ عرصہ تک تو نہ چاہا لیکن آخر اس نے اپنے جی میں کہا کہ گو میں نہ خدا سے ڈرتا اور نہ آدمیوں کی کچھ پروا کرتا ہوں ۔
تو بھی اس لئے کہ یہ بیوا مجھے ستاتی ہے میں اس کا انصاف کروں گا ۔ ایسا نہ ہو کہ یہ بار بار آ کر آخر کو میرا ناک میں دم کرے ۔
خداوند نے کہا سنو یہ بے انصاف قاضی کیا کہتا ہے ۔
پس کیا خدا اپنے برگزیدوں کا انصاف نہ کرے گا جو رات دن اس سے فریاد کرتے ہیں ؟ اور کیا وہ ان کے بارے میں دیر کرے گا ؟
میں تم سے کہتا ہوں کہ وہ جلد ان کا انصاف کرے گا ۔ تو بھی جب ابن آدم آئے گا تو کیا زمین پر ایمان پائے گا ؟
پھر اس نے بعض لوگوں سے جو اپنے پر بھروسہ رکھتے تھے کہ ہم راستباز ہیں اور باقی آدمیوں کو ناچیز جانتے تھے یہ تمثیل کہی ۔
کہ دو شخص ہیکل میں دعا کرنے گئے ۔ ایک فریسی ۔ دوسرا محصول لینے والا ۔
فریسی کھڑا ہو کر اپنے جی میں یوں دعا کرنے لگا کہ اے خدا ! میں تیرا شکر ادا کرتا ہوں کہ باقی آدمیوں کی طرح ظالم بے انصاف زناکار یا اس محصول لینے والے کی مانند نہیں ہوں ۔
میں ہفتہ میں دو بار روزہ رکھتا اور اپنی ساری آمدنی پر دہ یکی دیتا ہوں ۔
لیکن محصول لینے والے نے دور کھڑے ہو کر اتنا بھی نہ چاہا کہ آسمان کی طرف آنکھ اٹھائے بلکہ چھاتی پیٹ پیٹ کر کہا اے خدا ! مجھ گنہگار پر رحم کر ۔
میں تم سے کہتا ہوں کہ یہ شخص دوسرے کی نسبت راستباز ٹھہر کر اپنے گھر گیا کیونکہ جو کوئی اپنے آپ کو بڑا بنائے گا وہ چھوٹا کیا جائے گا اور جو اپنے آپ کو چھوٹا بنائے گا وہ بڑا کیا جائے گا ۔
پھر لوگ اپنے چھوٹے بچوں کو بھی اس کے پاس لانے لگے تاکہ وہ ان کو چھوئے اور شاگردوں نے دیکھ کر ان کو جھڑکا ۔
مگر یسوع نے بچوں کو اپنے پاس بلایا اور کہا کہ بچوں کو میرے پاس آنے دو اور انہیں منع نہ کرو کیونکہ خدا کی بادشاہی ایسوں ہی کی ہے ۔
میں تم سے سچ کہتا ہوں کہ جو کوئی خدا کی بادشاہی کو بچے کی طرح قبول نہ کرے وہ اس میں ہرگز داخل نہ ہوگا ۔
پھر کسی سردار نے اس سے یہ سوال کیا کہ اے نیک استاد ! میں کیا کروں تاکہ ہمیشہ کی زندگی کا وارث بنوں ؟
یسوع نے اس سے کہا تو مجھے کیوں نیک کہتا ہے ؟ کوئی نیک نہیں مگر ایک یعنی خدا ۔
تو حکموں کو تو جانتا ہے ۔ زنا نہ کر ۔ خون نہ کر ۔ چوری نہ کر ۔ جھوٹی گواہی نہ دے ۔ اپنے باپ کی اور ماں کی عزت کر ۔
اس نے کہ میں نے لڑکپن سے ان سب پر عمل کیا ہے ۔
یسوع نے یہ سنکر اس سے کہا ابھی تک تجھ میں ایک بات کی کمی ہے ۔ اپنا سب کچھ بیچ کر غریبوں کو بانٹ دے ۔ تجھے آسمان پر خزانہ ملے گا اور آ کر میرے پیچھے ہو لے ۔
یہ سنکر وہ بہت غمگین ہؤا کیونکہ بڑا دولتمند تھا ۔
یسوع نے اس کو دیکھ کر کہا کہ دولتمندوں کا خدا کی بادشاہی میں داخل ہونا کیسا مشکل ہے !
کیونکہ انٹ کا سوئی کے ناکے میں سے نکل جانا اس سے آسان ہے کہ دولتمند خدا کی بادشاہی میں داخل ہو ۔
سننے والوں نے کہا تو پھر کون نجات پا سکتا ہے ؟
اس نے کہا جو انسان سے نہیں ہو سکتا وہ خدا سے ہو سکتا ہے ۔
پطرس نے کہا دیکھ ہم تو اپنا گھر بار چھوڑ کر تیرے پیچھے ہو لئے ہیں ۔
اس نے ان سے کہا میں تم سے سچ کہتا ہوں کہ ایسا کوئی نہیں جس نے گھر یا بیوی یا بھائیوں یا ماں باپ یا بچوں کو خدا کی بادشاہی کی خاطر چھوڑ دیا ہو ۔
اور اس زمانہ میں کئی گنا زیادہ نہ پائے اور آنے والے عالم میں ہمیشہ کی زندگی ۔
پھر اس نے ان بارہ کو ساتھ لے کر ان سے کہا کہ دیکھو ہم یروشلیم کو جاتے ہیں اور جتنی باتیں نبیوں کی معرفت لکھی گئی ہیں ابن آدم کے حق میں پوری ہونگی ۔
کیونکہ وہ غیرقوم والوں کے حوالہ کیا جائے گا اور لوگ اس کو ٹھٹھوں میں اڑائیں گے اور بیعزت کریں گے اور اس پر تھوکیں گے ۔
اور اس کو کوڑے ماریں گے اور قتل کریں گے اور وہ تیسرے دن جی اٹھیگا ۔
لیکن انہوں نے ان میں سے کوئی بات نہ سمجھی اور یہ قول ان پر پوشیدہ رہا اور ان باتوں کا مطلب ان کی سمجھ میں نہ آیا ۔
جب وہ چلتے چلتے یریحو کے نزدیک پہنچا تو ایسا ہؤا کہ ایک اندھا راہ کے کنارے بیٹھا ہؤا بھیک مانگ رہا تھا ۔
وہ بھیڑ کے جانے کی آواز سنکر پوچھنے لگا کہ یہ کیا ہو رہا ہے ؟
انہوں نے اسے خبر دی کہ یسوع ناصری جا رہا ہے ۔
اس نے چلا کر کہا اے یسوع ابن داؤد مجھ پر رحم کر ۔
جو آگے جاتے تھے وہ اس کو ڈانٹنے لگے کہ چپ رہے مگر وہ اور بھی چلایا کہ اے ابن داؤد مجھ پر رحم کر ۔
یسوع نے کھڑے ہو کر حکم دیا کہ اس کو میرے پاس لاؤ ۔ جب وہ نزدیک آیا تو اس نے اس سے پوچھا ۔
تو کیا چاہتا ہے کہ میں تیرے لئے کروں ؟ اس نے کہا اے خداوند یہ کہ میں بینا ہو جاؤں ۔
یسوع نے اس سے کہا بینا ہو جا ۔ تیرے ایمان نے تجھے اچھا کیا ۔
وہ اسی دم بینا ہوگیا اور خدا کی تمجید کرتا ہؤا اس کے پیچھے ہو لیا اور سب لوگوں نے دیکھ کر خدا کی حمد کی ۔
وہ یریحو میں داخل ہو کر جا رہا تھا ۔
اور دیکھو زکائی نام ایک آدمی تھا جو محصول لینے والوں کا سردار اور دولتمند تھا ۔
وہ یسوع کو دیکھنے کی کوشش کرتا تھا کہ کون سا ہے لیکن بھیڑ کے سبب سے دیکھ نہ سکتا تھا ۔ اس لئے کے اس کا قد چھوٹا تھا ۔
پس اسے دیکھنے کے لئے آگے دوڑ کر ایک گولر کر پیڑ پر چڑھ گیا کیونکہ وہ اسی راہ سے جانے کو تھا ۔
جب یسوع اس جگہ پہنچا تو اوپر نگاہ کرکے اس سے کہا اے زکائی جلد اتر آ کیونکہ آج مجھے تیرے گھر رہنا ضرور ہے ۔
وہ جلد اتر کر اس کو خوشی سے اپنے گھر لے گیا ۔
جب لوگوں نے یہ دیکھا تو سب بڑ بڑا کر کہنے لگے کہ یہ تو ایک گنہگار شخص کے ہاں جا اترا ۔
اور زکائی نے کھڑے ہو کر خداوند سے کہا اے خداوند دیکھ میں اپنا آدھا مال غریبوں کو دیتا ہوں اور اگر کسی کا کچھ ناحق لے لیا ہے تو اس کو چوگنا ادا کرتا ہوں ۔
یسوع نے اس سے کہا آج اس گھر میں نجات آئی ہے ۔ اس لئے کہ یہ بھی ابرہام کا بیٹا ہے ۔
کیونکہ ابن آدم کھوئے ہوؤں کو ڈھونڈنے اور نجات دینے آیا ہے ۔
جب وہ ان باتوں کو سن رہے تھے تو اس نے ایک تمثیل بھی کہی ۔ اس لئے کہ روسلیم کے نزدیک تھا اور وہ گمان کرتے تھے کہ خدا کی بادشاہی ابھی ظاہر ہؤا چاہتی ہے ۔
پس اس نے کہا کہ ایک امیر دور دراز ملک کو چلا تاکہ بادشاہی حاصل کرکے پھر آئے ۔
اس نے اپنے نوکروں میں سے دس کو بلا کر انہیں دس اشرفیاں دیں اور ان سے کہا کہ میرے واپس آنے تک لین دین کرنا ۔
لیکن اس کے شہر کے آدمی اس سے عداوت رکھتے تھے اور اس کے پیچھلے ایلچیوں کی زبانی کہلا بھیجا کہ ہم نہیں چاہتے کہ یہ ہم پر بادشاہی کرے ۔
جب وہ بادشاہی حاصل کرکے پھر آیا تو ایسا ہؤا کہ ان نوکروں کو بلا بھیجا جنکو روپیہ دیا تھا ۔ تاکہ معلوم کرے کہ انہوں نے لین دین سے کیا کیا کمایا ۔
پہلے نے حاضر ہو کر کہا اے خداوند تیری اشرفی سے دس اشرفیاں پیدا ہوئیں ۔
اس نے اس سے کہا اے اچھے نوکر شاباش ! اس لئے کہ تو نہایت تھوڑے میں دیانتدار نکلا اب تو دس شہروں پر اختیار رکھ ۔
دوسرے نے آ کر کہا اے خداوند تیری اشرفی سے پانچ اشرفیاں پیدا ہوئیں ۔
اس نے اس سے بھی کہا کہ تو بھی پانچ شہروں کا حاکم ہو ۔
تیسرے نے کہا اے خداوند تیری اشرفی یہ ہے جس کو میں نے رومال میں باندھ رکھا ۔
کیونکہ میں تجھ سے ڈرتا تھا اس لئے کہ تو سخت آدمی ہے ۔ جو تو نے نہیں رکھا اسے اٹھا لیتا ہے اور جو تو نے نہیں بویا اسے کاٹتا ہے ۔
اس نے اس سے کہا اے شریر نوکر میں تجھ کو تیرے ہی منہ سے ملزم ٹھہراتا ہوں ۔ تو مجھے جانتا تھا کہ سخت آدمی ہوں اور جو میں نے نہیں رکھا اسے اٹھا لیتا اور جو نہیں بویا اسے کاٹتا ہوں ۔
پھر تو نے میرا روپیہ ساہوکار کے ہاں کیوں نہ رکھ دیا کہ میں آ کر اسے سود سمیت لے لیتا ؟
اور اس نے ان سے کہا جو پاس کھڑے تھے کہ وہ اشرفی اس سے لے لو اور دس اشرفی والے کو دیدو ۔
( انہوں نے اس سے کہا اے خداوند اس کے پاس دس اشرفیاں تو ہیں ۔ )
میں تم سے کہتا ہوں کہ جس کے پاس ہے اس کو دیا جائے گا اور جس کے پاس نہیں اس سے وہ بھی لے لیا جائے گا جو اس کے پاس ہے ۔
مگر میرے ان دشمنوں کو جنہوں نے نہ چاہا تھا کہ میں ان پر بادشاہی کروں یہاں لا کر میرے سامنے قتل کرو ۔
یہ باتیں کہہ کر وہ یروشلیم کی طرف ان کے آگے آگے چلا ۔
جب وہ اس پہاڑ پر جو زیتون کا کہلاتا ہے بیت فگے اور بیت عنیاہ کے نزدیک پہنچا تو ایسا ہؤا کہ اس نے شاگردوں میں سے دو کو یہ کہہ کر بھیجا ۔
کہ سامنے کے گاؤں میں جاؤ اور اس میں داخل ہوتے ہی ایک گدھی کا بچہ بندھا ہؤا ملے گا جس پر کبھی کوئی آدمی سوار نہیں ہؤا ۔ اسے کھول لاؤ ۔
اور اگر کوئی تم سے پوچھے کہ کیوں کھولتے ہو ؟ تو یوں کہہ دینا کہ خداوند کو اس کی ضرورت ہے ۔
پس جو بھیجے گئے تھے انہوں نے جا کر جیسا اس نے ان سے کہا تھا ویسا ہی پایا ۔
جب گدھی کے بچہ کو کھول رہے تھے تو اس کے مالکوں نے ان سے کہا کہ اس بچہ کو کیوں کھولتے ہو ؟
انہوں نے کہا کہ خداوند کو اس کی ضرورت ہے ۔
وہ اس کو یسوع کے پاس لے آئے اور اپنے کپڑے اس بچہ پر ڈال کر یسوع کو سوار کیا ۔
جب جا رہا تھا تو وہ اپنے کپڑے راہ میں بچھاتے جاتے تھے ۔
اور جب وہ شہر کے نزدیک زیتون کے پہاڑ کے اتار پر پہنچا تو شاگردوں کی ساری جماعت ان سب معجزوں کے سبب سے جو انہوں نے دیکھے تھے خوش ہو کر بلند آواز سے خدا کی حمد کرنے لگی ۔
کہ مبارک ہے وہ بادشاہ جو خداوند کے نام سے آتا ہے ۔ آسمان پر صلح اور عالم بالا پر جلال !
بھیڑ میں سے بعض فریسیوں نے اس سے کہا اے استاد ! اپنے شاگردوں کو ڈانٹ دے ۔
اس نے جواب میں کہا میں تم سے کہتا ہوں کہ اگر یہ چپ رہیں تو پتھر چلا اٹھیں گے ۔
جب نزدیک آ کر شہر کو دیکھا تو اس پر رویا اور کہا ۔
کاش کہ تو اپنے اسی دن میں سلامتی کی باتیں جانتا ! مگر اب وہ تیری آنکھوں سے چھپ گئی ہیں ۔
کیونکہ وہ دن تجھ پر آئیں گے کہ تیرے دشمن تیرے گرد مورچہ باندھ کر تجھے گھیر لیں گے اور ہر طرف سے تنگ کریں گے ۔
اور تجھ کو اور تیرے بچوں کو جو تجھ میں ہیں زمین پر دے پٹکیں گے اور تجھ میں کسی پتھر پر پتھر باقی نہ چھوڑیں گے اس لئے کہ تو نے اس وقت کو نہ پہچانا جب تجھ پر نگاہ کی گئی ۔
پھر وہ ہیکل میں جا کر بیچنے والوں کو نکالنے لگا ۔
اور ان سے کہا لکھا ہے کہ میرا گھر دعا کا گھر ہو گا مگر تم نے اس کو ڈاکوؤں کی کھوہ بنا دیا ۔
اور وہ ہر روز ہیکل میں تعلیم دیتا تھا مگر سردار کاہن اور فقیہ اور قوم کے رئیس اس کے ہلاک کرنے کی کوشش میں تھے ۔
لیکن کوئی تدبیر نہ نکال سکے کہ یہ کس طرح کریں کیونکہ سب لوگ بڑے شوق سے اس کی سنتے تھے ۔
ان دنوں میں ایک روز ایسا ہؤا کہ جب وہ ہیکل میں لوگوں کو تعلیم اور خوشخبری دے رہا تھا تو سردار کاہن اور فقیہ بزرگوں کے ساتھ اس کے پاس آ کھڑے ہوئے ۔
اور کہنے لگے کہ ہمیں بتا ۔ تو ان کاموں کو کس اختیار سے کرتا ہے یا کون ہے جس نے تجھ کو یہ اختیار دیا ہے ؟
اس نے جواب میں ان سے کہا کہ میں بھی تم سے ایک بات پوچھتا ہوں ۔ مجھے بتاؤ ۔
یوحنا کا بپتسمہ آسمان کی طرف سے تھا یا انسان کی طرف سے ؟
انہوں نے آپس میں صلاح کی کہ اگر ہم کہیں آسمان کی طرف سے تو وہ کہے گا تم نے کیون اس کا یقین نہ کیا ؟
اور اگر کہیں کہ انسان کی طرف سے تو سب لوگ ہم کو سنگسار کریں گے کیونکہ انہیں یقین ہے کہ یوحنا نبی تھا ۔
پس انہوں نے جواب دیا ہم نہیں جانتے کہ کس کی طرف سے تھا ۔
یسوع نے ان سے کہا میں بھی تمہیں نہیں بتاتا کہ ان کاموں کو کس اختیار سے کرتا ہوں ۔
پھر اس نے لوگوں سے یہ تمثیل کہنی شروع کی کہ ایک شخص نے تاکستان لگا کر باغبانوں کو ٹھیکے پر دیا اور ایک بڑی مدت کے لئے پردیس چلا گیا ۔
اور پھل کے موسم پر اس نے ایک نوکر باغبانوں کے پاس بھیجا تاکہ وہ تاکستان کے بھل کا حصہ اسے دیں لیکن باغبانوں نے اس کو پیٹ کر خالی ہاتھ لوٹا دیا ۔
پھر اس نے ایک اور نوکر بھیجا ۔ انہوں نے اس کو بھی پیٹ کر اور بیعزت کرکے خالی ہاتھ لوٹا دیا ۔
پھر اس نے تیسرا بھیجا ۔ انہوں نے اس کو بھی زخمی کرکے نکال دیا ۔
اس پر تاکستان کے مالک نے کہا کہ کیا کروں ؟ میں اپنے پیارے بیٹے کو بھیجوں گا ۔ شاید اس کا لحاظ کریں ۔
جب باغبانوں نے اسے دیکھا تو آپس میں صلاح کرکے کہا یہی وارث ہے اسے قتل کریں کہ میراث ہماری ہو جائے ۔
پس اس کو تاکستان سے باہر نکال کر قتل کیا ۔ اب تاکستان کا مالک ان کے ساتھ کیا کرے گا ؟
وہ آ کر ان باغبانوں کو ہلاک کرے گا اور تاکستان اوروں کو دے دے گا ۔ انہوں نے یہ سنکر کہا خدا نہ کرے ۔
اس نے ان کی طرف دیکھ کر کہا ۔ پھر یہ کیا لکھا ہے کہ جس پتھر کو معماروں نے رد کیا وہی کونے کے سرے کا پتھر ہو گیا ؟
جو کوئی اس پتھر پر گریگا اس کے ٹکڑے ٹکڑے ہو جائیں گے لیکن جس پر وہ گریگا اسے پیس ڈالے گا ۔
اسی گھڑی فقہوں اور سردار کاہنوں اسے پکڑنے کی کوشش کی مگر لوگوں سے ڈرے کیونکہ وہ سمجھ گئے تھے کہ اس نے یہ تمثیل ہم پر کہی ۔
اور وہ اس کی تاک میں لگے اور جاسوس بھیجے کہ راستباز بن کر اس کی کوئی بات پکڑیں تاکہ اس کو حاکم کے قبضہ اور اختیار میں دے دیں ۔
انہوں نے اس سے یہ سوال کیا کہ اے استاد ہم جانتے ہیں کہ تیرا کلام اور تعلیم درست ہے اور تو کسی کی طرفداری نہیں کرتا بلکہ سچائی سے خدا کی تعلیم دیتا ہے ۔
ہمیں قیصر کو خراج دینا روا ہے یا نہیں ؟
اس نے ان کی مکاری معلوم کرکے ان سے کہا ۔
ایک دینار مجھے دکھاؤ ۔ اس پر کس کی صورت اور نام ہے ؟ انہوں نے کہا قیصر کا ۔
اس نے ان سے کہا پس جو قیصر کا ہے قیصر کو اور جو خدا کا ہے وہ خدا کو ادا کرو ۔
وہ لوگوں کے سامنے اس قول کو پکڑ نہ سکے بلکہ اس کے جواب سے تعجب کرکے چپ ہو رہے ۔
پھر صدوقی جو کہتے ہیں کہ قیامت ہے ہی نہیں ان میں سے بعض نے اس کے پاس آ کر یہ سوال کیا کہ ۔
اے استاد موسیٰ نے ہمارے لئے لکھا ہے کہ اگر کسی کا بیاہا ہؤا بھائی بے اولاد مر جائے تو اس کا بھائی اس کی بیوی کو کر لے اور اپنے بھائی کے لئے نسل پیدا کرے ۔
چناچہ سات بھائی تھے ۔ پہلے نے بیوی کی اور بے اولاد مر گیا ۔
پھر دوسرے نے اسے لیا اور تیسرے نے بھی ۔
اسی طرح ساتوں بے اولاد مر گئے ۔
آخر کو وہ عورت بھی مر گئی ۔
پس قیامت میں وہ عورت ان میں سے کس کی بیوی ہوگی ؟ کیونکہ وہ ساتوں کی بیوی بنی تھی ۔
یسوع نے ان سے کہا کہ اس جہان کے فرزندوں میں تو بیاہ شادی ہوتی ہے ۔
لیکن جو لوگ اس لائق ٹھہریں گے کہ اس جہان کو حاصل کریں اور مردوں میں سے جی اٹھیں ان میں بیاہ شادی نہ ہوگی ۔
کیونکہ وہ پھر مرنے کے بھی نہیں اس لئے کے فرشتوں کے برابر ہونگے اور قیامت کے فرزند ہو کر خدا کے بھی فرزند ہونگے ۔
لیکن اس بات کو کہ مردے جی اٹھتے ہیں موسیٰ نے بھی جھاڑی کے ذکر میں ظاہر کیا ہے ۔ چناچہ وہ خداوند کو ابرہام کا خدا اور اضحاق کا خدا اور یعقوب کا خدا کہتا ہے ۔
لیکن خدا مردوں کا خدا نہیں بلکہ زندوں کا ہے کیونکہ اس کے نزدیک سب زندہ ہیں ۔
تب بعض فقیہوں نے جواب میں اس سے کہا کہ اے استاد تو نے خوب فرمایا ۔
کیونکہ ان کو اس سے پھر کوئی سوال کرنے کی جرأت نہ ہوئی ۔
پھر اس نے ان سے کہا مسیح کو کس طرح داؤد کا بیٹا کہتے ہیں ؟
داؤد تو زبور میں آپ کہتا ہے کہ خداوند نے میرے خداوند سے کہا میری دہنی طرف بیٹھ ۔
جب تک میں تیرے دشمنوں کو تیرے پاؤں تلے کی چوکی نہ کر دوں ۔
پس داؤد تو اسے خداوند کہتا ہے پھر وہ اس کا بیٹا کیونکر ٹھہرا ؟
جب سب لوگ سن رہے تھے تو اس نے اپنے شاگردوں سے کہا ۔
کہ فقیہوں سے خبردار رہنا جو لمبے لمبے جامے پہنکر پھرنے کا شوق رکھتے ہیں اور بازاروں میں سلام اور عبادتخانوں میں اعلیٰ درجہ کی کرسیاں اور ضیافتوں میں صدر نشینی پسند کرتے ہیں ۔
وہ بیواؤں کے گھروں کو دبا بیٹھتے ہیں اور دکھاوے کے لئے نماز کو طول دیتے ہیں ۔ انہیں زیادہ سزا ہوگی ۔
پھر اس نے آنکھ اٹھا کر ان دولتمندوں کو دیکھا جو اپنی نذروں کے روپے ہیکل کے خزانہ میں ڈال رہے تھے ۔
اور ایک کنگال بیوہ کو بھی اس میں دو دمڑیاں ڈالتے دیکھا ۔
اس پر اس نے کہا میں تم سے سچ کہتا ہوں کہ اس کنگال بیوہ نے سب سے زیادہ ڈالا ۔
کیونکہ ان سب نے اپنے مال کی بہتات سے نذر کا چندہ ڈالا مکر اس نے اپنی ناداری کی حالت میں جتنی روزی اس کے پاس تھی سب ڈال دی ۔
اور جب بعض لوگ ہیکل کی بابت کہہ رہے تھے کہ وہ نفیس پتھروں اور نذر کی ہوئی چیزوں سے آراستہ ہے تو اس نے کہا ۔
وہ دن آئیں گے کہ ان چیزوں میں سے جو تم دیکھتے ہو یہاں کسی پتھر پر پتھر باقی نہ رہے گا جو گرایا نہ جائے ۔
انہوں نے اس سے پوچھا کہ اے استاد ! پھر یہ باتیں کب ہونگی ؟ اور جب وہ ہونے کو ہوں اس وقت کا کیا نشان ہے ؟
اس نے کہا خبردار ! گمراہ نہ ہونا کیونکہ بہتیرے میرے نام سے آئیں گے اور کہیں گے کہ وہ میں ہوں اور یہ بھی کہ وقت نزدیک آ پہنچا ہے ۔ تم ان کے پیچھے نہ چلے جانا ۔
اور جب لڑائیوں اور فسادوں کی افواہیں سنو تو گھبرا نہ جانا کیونکہ ان کا پہلے واقع ہونا ضرور ہے لیکن اس وقت فورا خاتمہ نہ ہوگا ۔
پھر اس نے ان سے کہا کہ قوم پر قوم اور سلطنت پر لطنت چڑھائی کرے گی ۔
اور بڑے بڑے بھونچال آئیں گے اور جابجا کال اور مری پڑیگی اور آسمان پر بڑی بڑی دہشتناک باتیں اور نشانیاں ظاہر ہونگی ۔
لیکن ان سب باتوں سے پہلے وہ میرے نام کے سبب سے تمہیں پکڑیں گے اور ستائیں گے اور عبادتخانوں کی عدالت کے حوالہ کریں گے اور قید خانوں میں ڈلوائیں گے اور بادشاہوں اور حاکموں کے سامنے حاضر کریں گے ۔
اور یہ تمہارا گواہی دینے کا موقع ہوگا ۔
پس اپنے دل میں ٹھان رکھو کہ ہم پہلے سے فکر نہ کریں گے کہ کیا جواب دیں ۔
کیونکہ میں تمہیں ایسی زبان اور حکمت دونگا کہ تمہارے کسی مخالف کو سامنا کرنے یا خلاف کہنے کا مقدور نہ ہوگا ۔
اور تمہیں ماں باپ اور بھائی اور رشتہ دار اور دوست بھی پکڑوائیں گے بلکہ وہ تم میں سے بعض کو مروا ڈالیں گے ۔
اور میرے نام کے سبب سے سب لوگ تم سے عداوت رکھیں گے ۔
لیکن تمہارے سر کا ایک بال بھی بیکا نہ ہوگا ۔
اپنے صبر سے تم اپنی جانیں بچائے رکھو گے ۔
پھر جب تم یروشلیم کو فوجوں سے گھرا ہؤا دیکھو تو جان لینا کہ اس کا اجڑ جانا نزدیک ہے ۔
اس وقت جو یہودیہ میں ہوں پہاڑوں پر بھاگ جائیں اور جو یروشلیم کے اندر ہوں باہر نکل جائیں اور جو دیہات میں ہوں شہر میں نہ جائیں ۔
کیونکہ یہ انتقام کے دن ہونگے جن میں سب باتیں جو لکھی ہیں پوری ہو جائیں گی ۔
ان پر افسوس ہے جو ان دنوں میں حاملہ ہوں اور جو دودھ پلاتی ہوں ! کیونکہ ملک میں بڑی مصیبت اور اس قوم پر غضب ہوگا ۔
اور وہ تلوار کا لقمہ ہو جائیں گے اور اسیر ہو کر سب قوموں میں پہنچائے جائیں گے اور جب تک غیرقوموں کی میعاد پوری نہ ہو یروشلیم غیرقوموں سے پامال ہوتی رہے گی ۔
اور سورج اور چاند اور ستاروں میں نشان ظاہر ہونگے اور زمین پر قوموں کو تکلیف ہوگی کیونکہ وہ سمندر اور اس کی لہروں کے شور سے گھبرا جائیں گی ۔
اور ڈر کے مارے اور زمین پر آنے والی بلاؤں کی راہ دیکھتے دیکھتے لوگوں کی جان میں جان نہ رہے گی ۔ اس لئے کہ آسمان کی قوتیں ہلائی جائیں گی ۔
اس وقت لوگ ابن آدم کو قدرت اور بڑے جلال کے ساتھ بادل میں آتے دیکھیں گے ۔
اور جب یہ باتیں ہونے لگیں تو سیدھے ہو کر سر اوپر اٹھانا اس لئے کہ تمہاری مخلصی نزدیک ہوگی ۔
اور اس نے ان سے ایک تمثیل کہی کہ انجیر کے درخت اور سب درختوں کو دیکھو ۔
جونہی ان میں کونپلیں نکلتی ہیں تم دیکھ کر آپ ہی جان لیتے ہو کہ اب گرمی نزدیک ہے ۔
اسی طرح جب تم ان باتوں کو ہوتے دیکھو تو جان لو کہ خدا کی بادشاہی نزدیک ہے ۔
میں تم سے سچ کہتا ہوں کہ جب تک یہ سب باتیں نہ ہولیں یہ نسل ہرگز تمام نہ ہوگی ۔
آسمان اور زمین ٹل جائیں گے لیکن میری باتیں ہرگز نہ ٹلیں گی ۔
پس خبردار رہو ۔ ایسا نہ ہو کہ تمہارے دل خمار اور نشہ بازی اور اس زندگی کی فکروں سے سست ہو جائیں اور وہ دن تم پر پھندے کی طرح ناگہاں آ پڑے ۔
کیونکہ جتنے لوگ تمام روی زمین پر موجود ہونگے ان سب پر وہ اسی طرح آ پڑیگا ۔
پس ہر وقت جاگتے اور دعا کرتے رہو تاکہ تم کو ان سب ہونے والی باتوں سے بچنے اور ابن آدم کے حضور کھڑے ہونے کا مقدور ہو ۔
اور وہ ہر روز ہیکل میں تعلیم دیتا تھا اور رات کو باہر جا کر اس پہاڑ پر رہا کرتا تھا جو زیتون کا کہلاتا ہے ۔
اور صبح سویرے سب لوگ اس کی باتیں سننے کو ہیکل میں اس کے پاس آیا کرتے تھے ۔
اور عید فطیر جس کو عید فسح کہتے ہیں نزدیک تھی ۔
اور سردار کاہن اور فقیہ موقع ڈھونڈ رہے تھے کہ اسے کس طرح مار ڈالیں کیونکہ لوگوں سے ڈرتے تھے ۔
اور شیطان یہوداہ میں سمایا جو اسکریوتی کہلاتا اور ان بارہ میں شمار کیا جاتا تھا ۔
اس نے جا کر سردار کاہنوں اور سپاہیوں کے سرداروں سے مشورہ کیا کہ اس کو کس طرح ان کے حوالہ کرے ۔
وہ خوش ہوئے اور اسے روپے دینے کا اقرار کیا ۔
اس نے مان لیا اور موقع ڈھونڈنے لگا کہ اسے بغیر ہنگامہ ان کے حوالہ کر دے ۔
اور عید فطیر کا دن آیا جس میں فسح ذبح کرنا فرض تھا ۔
اور یسوع نے پطرس اور یوحنا کو یہ کہہ کر بھیجا کہ جاکر ہمارے کھانے کے لئے فسح تیار کرو ۔
انہوں نے اس سے کہا تو کہاں چاہتا ہے کہ ہم تیار کریں ؟
اس نے ان سے کہا دیکھو شہر میں داخل ہوتے ہی تمہیں ایک آدمی پانی کا گھڑا لئے ہوئے ملے گا ۔ جس گھر میں وہ جائے اس کے پیچھے چلے جانا ۔
اور گھر کے مالک سے کہنا کہ استاد تجھ سے کہتا ہے وہ مہمان خانہ کہاں ہے جس میں میں اپنے شاگردوں کے ساتھ فسح کھاؤں ؟
وہ تمہیں ایک بڑا بالاخانہ آراستہ کیا ہؤا دکھائے گا ۔ وہیں تیاری کرنا ۔
انہوں نے جا کر جیسا اس نے ان سے کہا تھا ویسا ہی پایا اور فسح تیار کیا ۔
جب وقت ہوگیا تو وہ کھانا کھانے بیٹھا اور رسول اس کے ساتھ بیٹھے ۔
اس نے ان سے کہا مجھے بڑی آرزو تھی کہ دکھ سہنے سے پہلے یہ فسح تمہارے ساتھ کھاؤں ۔
کیونکہ میں تم سے کہتا ہوں کہ اسے کبھی نہ کھاؤں گا جب تک وہ خدا کی بادشاہی میں پورا نہ ہو ۔
پھر اس نے پیالہ لے کر شکر کیا اور کہا کہ اس کو لے کر آپس میں بانٹ لو ۔
کیونکہ میں تم سے کہتا ہوں کہ انگور کا شیرہ اب سے کبھی نہ پیونگا جب تک خدا کی بادشاہی نہ آ لے ۔
پھر اس نے روٹی لی اور شکر کر کے توڑی اور یہ کہہ کر ان کو دی کہ یہ میرا بدن ہے جو تمہارے واسطے دیا جاتا ہے ۔ میری یادگاری کے لئے یہی کیا کرو ۔
اور اسی طرح کھانے کے بعد پیالہ یہ کہہ کر دیا کہ یہ پیالہ میرے اس خون میں نیا عہد ہے جو تمہارے واسطے بہایا جاتا ہے ۔
مگر دیکھو میرے پکڑوانے والے کا ہاتھ میرے ساتھ میز پر ہے ۔
کیونکہ ابن آدم تو جیسا اس کے واسطے مقرر ہے جاتا ہی ہے مگر اس شخص پر افسوس ہے جس کے وسیلہ سے وہ پکڑوایا جاتا ہے !
اس پر وہ آپس میں پوچھنے لگے کہ ہم میں سے کون ہے جو یہ کام کرے گا ؟
اور ان میں یہ تکرار بھی ہوئی کہ ہم میں سے کون بڑا سمجھا جاتا ہے ؟
اس نے ان سے کہا کہ غیرقوموں کے بادشاہ ان پر حکومت چلاتے ہیں اور جو ان پر اختیار رکھتے ہیں خداوند نعمت کہلاتے ہیں ۔
مگر تم ایسے نہ ہونا بلکہ جو تم میں بڑا ہے وہ چھوٹے کی مانند اور جو سردار ہے وہ خدمت کرنے والے کی مانند بنے ۔
کیونکہ بڑا کون ہے ؟ وہ جو کھانا کھانے بیٹھا یا وہ جو خدمت کرتا ہے ؟ کیا وہ نہیں جو کھانا کھانے بیٹھا ہے ؟ لیکن میں تمہارے درمیان خدمت کرنے والے کی مانند ہوں ۔
مگر تم وہ ہے جو میری آزمایشوں میں برابر میرے ساتھ رہے ۔
اور جیسے میرے باپ نے میرے لئے ایک بادشاہی مقرر کی ہے میں بھی تمہارے لئے مقرر کرتا ہوں ۔
تاکہ میری بادشاہی میں میری میز پر کھاؤ پیو بلکہ تم تختوں پر بیٹھ کر اسرائیل کے بارہ قبیلوں کا انصاف کرو گے ۔
شمعون ! شمعون ! دیکھ شیطان نے تم لوگوں کو مانگ لیا تاکہ گیہوں کی طرح پھٹکے ۔
لیکن میں نے تیرے لئے دعا کی کہ تیرا ایمان جاتا نہ رہے اور جب تو رجوع کرے تو اپنے بھائیوں کو مضبوط کرنا ۔
اس نے اس سے کہا اے خداوند ! تیرے ساتھ میں قید ہونے بلکہ مرنے کو بھی تیار ہوں ۔
اس نے کہا اے پطرس میں تجھ سے کہتا ہوں کہ آج مرغ بانگ نہ دے گا جب تک تو تین بار میرا انکار نہ کرے کہ مجھے نہیں جانتا ۔
پھر اس نے ان سے کہا کہ جب میں نے تمہیں بٹوے اور جھولی اور جوتی بغیر بھیجا تھا کیا تم کسی چیز کے محتاج رہے تھے ؟ انہوں نے کہا کسی چیز کے نہیں ۔
اس نے ان سے کہا مگر اب جس کے پاس بٹوا ہو وہ اسے لے اور اسی طرح جھولی بھی اور جس کے پاس نہ ہو وہ اپنی پوشاک بیچ کر تلوار خریدے ۔
کیونکہ میں تم سے کہتا ہوں کہ یہ جو لکھا ہے کہ وہ بدکاروں میں گنا گیا اس کا میرے حق میں پورا ہونا ضرور ہے ۔ اس لئے کہ جو کچھ مجھ سے نسبت رکھتا ہے وہ پورا ہونا ہے ۔
انہوں نے کہا اے خداوند ! دیکھ یہاں دو تلواریں ہیں ۔ اس نے ان سے کہا بہت ہیں ۔
پھر وہ نکل کر اپنے دستور کے موافق زیتون کے پہاڑ کو گیا اور شاگرد اس کے پیچھے ہو لئے ۔
اور اس جگہ پہنچکر اس نے ان سے کہا دعا کرو کہ آزمایش میں نہ پڑو ۔
اور وہ ان سے بمشکل الگ ہو کر کوئی پتھر کے ٹپے آگے بڑھا اور گھٹنے ٹیک کر یوں دعا کرنے لگا کہ ۔
اے باپ اگر تو چاہے تو یہ پیالہ مجھے سے ہٹا لے تو بھی میری مرضی نہیں بلکہ تیری ہی مرضی پوری ہو ۔
اور آسمان سے ایک فرشتہ اس کو دکھائی دیا ۔ وہ اسے تقویت دیتا تھا ۔
پھر وہ سخت پریشانی میں مبتلا ہو کر اور بھی دلسوزی سے دعا کرنے لگا اور اس کا پسینہ گویا خون کی بڑی بڑی بوندیں ہو کر زمین پر ٹپکتا تھا ۔
جب دعا سے اٹھ کر شاگردوں کے پاس آیا تو انہیں غم کے مارے سوتے پایا ۔
اور ان سے کہا تم سوتے کیوں ہو ؟ اٹھ کر دعا کرو تاکہ آزمایش میں نہ پڑو ۔
وہ یہ کہہ ہی رہا تھا کہ دیکھو ایک بھیڑ آئی اور ان بارہ میں سے وہ جس کا نام یہوداہ تھا ان کے آگے آگے تھا ۔ وہ یسوع کے پاس آیا کہ اس کا بوسہ لے ۔
یسوع نے اس سے کہا اے یہوداہ کیا تو بوسہ لے کر ابن آدم کو پکڑواتا ہے ؟
جب اس کے ساتھیوں نے معلوم کیا کہ کیا ہونے والا ہے تو کہا اے خداوند کیا ہم تلوار چلائیں ؟
اور ان میں سے ایک نے سردار کاہن کے نوکر پر چلا کر اس کا دہنا کان اڑا دیا ۔
یسوع نے جواب میں کہا اتنے پر کفایت کرو اور اس کے کان کو چھو کر اس کو اچھا کیا ۔
پھر یسوع نے سردار کاہنوں اور ہیکل کے سرداروں اور بزورگوں سے جو اس پر چڑھ آئے تھے کہا کیا تم مجھے ڈاکؤ جان کر تلواریں اور لاٹھیاں لے کر نکلے ہو ؟
جب میں ہر روز ہیکل میں تمہارے ساتھ تھا تو تم نے مجھ پر ہاتھ نہ ڈالا لیکن یہ تمہاری گھڑی اور تاریکی کا اختیار ہے ۔
پھر وہ اسے پکڑ کر لے چلے اور سردار کاہن کے گھر میں لے گئے اور پطرس فاصلہ پر اس کے پیچھے پیچھے جاتا تھا ۔
اور جب انہوں نے صحن کے بیچ میں آگ جلائی اور ملکر بیٹھے تو پطرس ان کے بیچ میں بیٹھ گیا ۔
ایک لونڈی نے اسے آگ کی روشنی میں بیٹھا ہؤا دیکھ کر اس پر خوب نگاہ کی اور کہا یہ بھی اس کے ساتھ تھا ۔
مگر اس نے یہ کہہ کر انکار کیا کہ اے عورت میں اسے نہیں جانتا ۔
تھوڑی دیر کے بعد کوئی اور اسے دیکھ کر کہنے لگا کہ تو بھی انہی میں سے ہے ۔ پطرس نے کہا میاں میں نہیں ہوں ۔
کوئی گھنٹے بھر کے بعد کوئی اور شخص یقینی طور سے کہنے لگا کہ یہ آدمی بیشک اس کے ساتھ تھا کیونکہ گلیلی ہے ۔
پطرس نے کہا میاں میں نہیں جانتا تو کیا کہتا ہے ۔ وہ کہہ ہی رہا تھا کہ اسی دم مرغ نے بانگ دی ۔
اور خداوند نے پھر کر پطرس کی طرف دیکھا اور پطرس کو خداوند کی وہ بات یاد آئی جو اس سے کہی تھی کہ آج مرغ کے بانگ دینے سے پہلے تو تین بار میرا انکار کرے گا ۔
اور وہ باہر جا کر زار زار رویا ۔
اور جو آدمی یسوع کو پکڑے ہوئے تھے اس کو ٹھٹھوں میں اڑاتے اور مارتے تھے ۔
اور اس کی آنکھیں بند کرکے اس سے پوچھتے تھے کہ نبوت سے بتا تجھے کس نے مارا ؟
اور انہوں نے طعنہ سے اور بھی بہت سی باتیں اس کے خلاف کہیں ۔
جب دن ہؤا تو سردار کاہن اور فقیہ یعنی قوم کے بزرگوں کی مجلس جمع ہوئی اور انہوں نے اسے اپنی صدر عدالت میں لیجا کر کہا ۔
اگر تو مسیح ہے تو ہم سے کہہ دے ۔ اس نے ان سے کہا اگر میں کہوں تو یقین نہ کرو گے ۔
اور اگر پوچھوں تو جواب نہ دو گے ۔
لیکن اب سے ابن آدم قادر مطلق خدا کی دہنی طرف بیٹھا رہے گا ۔
اس پر ان سب نے کہا پس کیا تو خدا کا بیٹا ہے ؟ اس نے ان سے کہا تم خود کہتے ہو کیونکہ میں ہوں ۔
انہوں نے کہا اب ہمیں گواہی کی کیا حاجت رہی ؟ کیونکہ ہم نے خود اسی کے منہ سے سن لیا ہے ۔
پھر ان کی ساری جماعت اٹھ کر اسے پیلاطس کے پاس لے گئی ۔
اور انہوں نے اس پر الزام لگانا شروع کیا کہ اسے ہم نے اپنی قوم کو بہکاتے اور قیصر کو خراج دینے سے منع کرتے اور اپنے آپ کو مسیح بادشاہ کہتے پایا ۔
پیلاطس نے اس سے پوچھا کیا تو یہودیوں کا بادشاہ ہے ؟ اس نے اس کے جواب میں کہا تو خود کہتا ہے ۔
پیلاطس نے سردار کاہنوں اور عام لوگوں سے کہا میں اس شخص میں کچھ قصور نہیں پاتا ۔
مگر وہ اور بھی زور دے کر کہنے لگے کہ یہ تمام یہودیہ میں بلکہ گلیل سے لے کر یہاں تک لوگوں کو سکھا سکھا کر ابھارتا ہے ۔
یہ سنکر پیلاطس نے پوچھا کیا یہ آدمی گلیلی ہے ؟
اور یہ معلوم کرکے کہ ہیرودیس کی عملداری کا ہے اسے ہیرودیس کے پاس بھیجا کیونکہ وہ بھی ان دنوں یروشلیم میں تھا ۔
ہیرودیس یسوع کو دیکھ کر بہت خوش ہؤا کیونکہ وہ مدت سے اسے دیکھنے کا مشتاق تھا ۔ اس لئے کہ اس نے اس کا حال سنا تھا اور اس کا کوئی معجزہ دیکھنے کا امیدوار تھا ۔
اور وہ اس سے پہتیری باتیں پوچھتا رہا مگر اس نے اسے کچھ جواب نہ دیا ۔
اور سردار کاہن اور فقیہ کھڑے ہوئے زور شور سے اس پر الزام لگاتے رہے ۔
پھر ہیرودیس نے اپنے سپاہیوں سمیت اسے ذلیل کیا اور ٹھٹھو میں اڑایا اور چمکدار پوشاک پہنا کر اس کو پیلاطس کے پاس واپس بھیجا ۔
اور اسی دن ہیرودیس اور پیلاطس آپس میں دوست ہوگئے کیونکہ پہلے ان میں دشمنی تھی ۔
پھر پیلاطس نے سردار کاہنوں او سرداروں اور عام لوگوں کو جمع کرکے ۔
ان سے کہا کہ تم اس شخص کو لوگوں کا بہکانے والا ٹھہرا کر میرے پاس لائے ہو اور دیکھو میں نے تمہارے سامنے ہی اس کی تحقیقات کی مگر جن باتوں کا الزام تم اس پر لگاتے ہو ان کی نسبت نہ میں نے اس میں کچھ قصور پایا ۔
یہ ہیرودیس نے کیونکہ اس نے اسے ہمارے پاس واپس بھیجا ہے اور دیکھو اس سے کوئی ایسا فعل سرزد نہیں ہؤا جس سے وہ قتل کے لائق ٹھہرتا ۔
پس میں اس کو پٹوا کر چھوڑے دیتا ہوں ۔
[ اسے ہر عید میں ضرور تھا کہ کسی کو ان کی خاطر چھوڑ دے ] ۔
وہ سب ملکر چلا اٹھے کہ اسے لے جا اور ہماری خاطر برابا کو چھوڑ دے ۔
( یہ کسی بغاوت کے باعث جو شہر میں ہوئی تھی اور خون کرنے کے سبب سے قید میں ڈالا گیا تھا ) ۔
مگر پیلاطس نے یسوع کو چھوڑنے کے ارادہ سے پھر ان سے کہا ۔
لیکن وہ چلا کر کہنے لگے کہ اس کو صلیب دے صلیب !
اس نے تیسری بار ان سے کہا کیوں ؟ اس نے کیا برائی کی ہے ؟ میں نے اس میں قتل کی کوئی وجہ نہیں پائی ۔ پس میں اسے پٹوا کر چھوڑے دیتا ہوں ۔
مگر وہ چلا چلا کر سر ہوتے رہے کہ اسے صلیب دی جائے اور ان کا چلانا کارگر ہؤا ۔
پس پیلاطس نے حکم دیا کہ ان کی درخواست کے موافق ہو ۔
اور جو شخص بغاوت اور خون کرنے کے سبب سے قید میں پڑا تھا اور جسے انہوں نے مانگا تھا اسے چھوڑ دیا مگر یسوع کو ان کی مرضی کے موفق سپاہیوں کے حوالہ کیا ۔
اور جب اس کو لئے جاتے تھے تو انہوں نے شمعون نام ایک کرینی کو جو دیہات سے آتا تھا پکڑ کر صلیب اس پر رکھ دی کہ یسوع کے پیچھے پیچھے لے چلے ۔
اور لوگوں کی ایک بڑی بھیڑ اور بہت سی عورتیں جو اس کے واسطے روتی پٹتی تھیں اس کے پیچھے پیچھے چلیں ۔
یسوع نے ان کی طرف پھر کر کہا اے یروشلیم کی بیٹیوں ! میرے لئے نہ رو بلکہ اپنے اور اپنے بچوں کے لئے رو ۔
کیونکہ دیکھو وہ دن آتے ہیں جن میں کہیں گے مبارک ہے بانجھیں اور وہ رحم جو بارور نہ ہوئے اور وہ چھاتیاں جنہوں نے دودھ نہ پلایا ۔
اس وقت وہ پہاڑوں سے کہنا شروع کریں گے کہ ہم پر گر پڑو اور ٹیلوں سے کہ ہمیں چھپا لو ۔
کیونکہ جب ہرے درخت کے ساتھ ایسا کرتے ہیں تو سوکھے کہ ساتھ کیا کچھ نہ کیا جائے گا ؟
اور وہ دو اور آدمیوں کو بھی جو بدکار تھے لئے جاتے تھے کہ اس کے ساتھ قتل کئے جائیں ۔
جب وہ اس جگہ پر پہنچے جسے کھوپڑی کہتے ہیں تو وہاں اسے مصلوب کیا اور بدکاروں کو بھی ایک کو دہنی اور دوسرے کو بائیں طرف ۔
یسوع نے کہا اے باپ ! ان کو معاف کر کیونکہ یہ جانتے نہیں کہ کیا کرتے ہیں ۔ اور انہوں نے اس کے کپڑوں کے حصے کئے اور ان پر قرعہ ڈالا ۔
اور لوگ کھڑے دیکھ رہے تھے اور سردار بھی ٹھٹھے مار مار کر کہتے تھے کہ اس نے اوروں کو بچایا ۔ اگر یہ خدا کا مسیح اور اس کا برگزیدہ ہے تو اپنے آپ کو بچائے ۔
سپاہیوں نے بھی پاس آ کر اور سرکہ پیش کرکے اس پر ٹھٹھا مارا اور کہا کہ ۔
اگر تو یہودیوں کا بادشاہ ہے تو اپنے آپ کو بچا ۔
اور ایک نوشتہ بھی اس کے اوپر لگایا گیا تھا کہ یہ یہودیوں کا بادشاہ ہے ۔
پھر جو بدکار صلیب پر لٹکائے گئے تھے ان میں سے ایک اسے یوں طعنہ دینے لگا کہ کیا تو مسیح نہیں ؟ تو اپنے آپکو اور ہم کو بچا ۔
مگر دوسرے نے اسے جھڑک کر جواب دیا کہ کیا تو خدا سے بھی نہیں ڈرتا حالانکہ اسی سزا میں گرفتار ہے ؟
اور ہماری سزا تو واجبی ہے کیونکہ اپنے کاموں کا بدلہ پا رہے ہیں لیکن اس نے کوئی بیجا کام نہیں کیا ۔
پھر اس نے کہا اے یسوع جب تو اپنی بادشاہی میں آئے تو مجھے یاد کرنا ۔
اس نے اس سے کہا میں تجھ سے سچ کہتا ہوں کہ آج ہی تو میرے ساتھ فردوس میں ہوگا ۔
پھر دوپہر کے قریب سے تیسرے پہر تک تمام ملک میں اندھرا چھایا رہا ۔
اور سورج کی روشنی جاتی رہی اور مقدس کا پردہ بیچ سے پھٹ گیا ۔
پھر یسوع نے بڑی آواز سے پکار کر کہا اے باپ ! میں اپنے روح تیرے ہاتھوں میں سونپتا ہوں اور یہ کہہ کر دم دے دیا ۔
یہ ماجرہ دیکھ کر صوبہ دار نے خدا کی تمجید کی اور کہا بیشک یہ آدمی راستباز تھا ۔
اور جتنے لوگ اس نظارہ کو آئے تھے یہ ماجرہ دیکھ کر چھاتی پیٹتے ہوئے لوٹ گئے ۔
اور اس کے سب جان پہچان اور وہ عورتیں جو گلیل سے اس کے ساتھ آئیں تھیں دور کھڑی یہ باتیں دیکھ رہیں تھیں ۔
اور دیکھو یوسف نام ایک شخص مشیر تھا جو نیک اور راستباز آدمی تھا ۔
اور ان کی صلاح اور کام سے رضامند نہ تھا ۔ یہ یہودیوں کے شہر ارمتیہ کا باشندہ اور خدا کی بادشاہی کا منتظر تھا
اس نے پیلاطس کے پاس جا کر یسوع کی لاش مانگی ۔
اور اس کو اتار کر مہین چادر میں لپیٹا ۔ پھر ایک قبر کے اندر رکھ دیا جو چٹان میں کھدی ہوئی تھی اور اس میں کوئی کبھی رکھا نہ گیا تھا ۔
وہ تیاری کا دن تھا اور سبت کا دن شروع ہونے کو تھا ۔
اور ان عورتوں نے جو اس کے ساتھ گلیل سے آئیں تھیں پیچھے پیچھے جا کر اس قبر کو دیکھا اور یہ بھی کہ اس کی لاش کس طرح رکھی گئی ۔
اور لوٹ کر خوشبودار چیزیں اور عطر تیار کیا ۔
سبت کے دن تو انہوں نے حکم کے مطابق آرام کیا ۔ لیکن ہفتہ کے پہلے دن وہ صبح سویرے ہی ان خوشبودار چیزوں کو جو تیار کی تھیں لے کر قبر پر آئیں ۔
اور پتھر کو قبر پر سے لڑھکا ہؤا پایا ۔
مگر اندر جا کر خداوند یسوع کی لاش نہ پائی ۔
اور ایسا ہؤا کہ جب وہ اس بات سے حیران تھیں تو دیکھو دو شخص براق پوشاک پہنے ان کے پاس آ کھڑے ہوئے ۔
جب وہ ڈر گئیں اور اپنے سر زمین پر جھکائے تو انہوں نے ان سے کہا کہ زندہ کو مردوں میں کیوں ڈھونڈتی ہو
وہ یہاں نہیں بلکہ جی اٹھا ہے ۔ یاد کرو کہ جب وہ گلیل میں تھا تو اس نے تم سے کہا تھا ۔
ضرور ہے کہ ابن آدم گنہگاروں کے ہاتھ میں حوالہ کیا جائے اور مصلوب ہو اور تیسرے دن جی اٹھے ۔
اس کی باتیں انہیں یاد آئیں ۔
اور قبر سے لوٹ کر انہوں نے ان گیارہ اور باقی سب لوگوں کو ان سب باتوں کی خبر دی ۔
جنہوں نے رسولوں سے یہ باتیں کہیں اور مریم مگدلینی اور یوأنہ اور یعقوب کی ماں مریم اور ان کے ساتھ کی باقی عورتیں تھیں ۔
مگر یہ باتیں انہیں کہانی سی معلوم ہوئیں اور انہوں نے ان کا یقین نہ کیا ۔
اس پر پطرس اٹھ کر قبر تک دوڑا گیا اور جھک کر نظر کی اور دیکھا کہ صرف کفن ہی کفن ہے اور اس ماجرے سے تعجب کرتا ہؤا اپنے گھر چلا گیا ۔
اور دیکھو اسی دن ان میں سے دو آدمی اس گاؤں کی طرف جا رہے تھے جس کا نام اماؤس ہے ۔ وہ یروشلیم سے تقریبا سات میل کے فاصلہ پر ہے ۔
اور وہ ان سب باتوں کی بابت جو واقع ہوئی تھیں آپس میں بات چیت کرتے جاتے تھے ۔
جب وہ بات چیت اور پوچھ پاچھ کر رہے تھے تو ایسا ہؤا کہ یسوع آپ نزدیک آ کر ان کے ساتھ ہو لیا ۔
لیکن ان کی آنکھیں بند کی گئی تھیں کہ اس کو نہ پہچانیں ۔
اس نے ان سے کہا یہ کیا باتیں ہیں جو تم چلتے چلتے آپس میں کرتے ہو ؟ وہ غمگین سے کھڑے ہو گئے ۔
پھر ایک نے جس کا نام کلیپاس تھا جواب میں اس سے کہا کیا تو یروشلیم میں اکیلا مسافر ہے جو نہیں جانتا کہ ان دنوں اس میں کیا کیا ہؤا ہے ؟
اس نے ان سے کہا کیا ہؤا ہے ؟ انہوں نے اس سے کہا یسوع ناصری کا ماجرہ جو خدا اور ساری امت کے نزدیک کام اور کلام میں قدرت والا نبی تھا ۔
اور سردار کاہنوں اور ہمارے حاکموں نے اس کو پکڑوا دیا تاکہ اس پر قتل کا حکم دیا جائے اور اسے مصلوب کیا ۔
لیکن ہم کو امید تھی کو مخلصی یہی دے گا اور علاوہ ان سب باتوں کے اس ماجرے کو آج تیسرا دن ہو گیا ہے ۔
اور ہم میں سے چند عورتوں نے بھی ہم کو حیران کر دیا ہے جو سویرے ہی قبر پر گئیں تھیں ۔
اور جب اس کی لاش نہ پائی تو یہ کہتی ہوئیں آئیں کہ ہم نے رویا میں فرشتوں کو دیکھا ۔ انہوں نے کہا وہ زندہ ہے ۔
اور بعض ہمارے ساتھیوں میں سے قبر پر گئے اور جیسا عورتوں نے کہا ویسا ہی پایا مگر اس کو نہ دیکھا ۔
اس نے ان سے کہا اے نادانوں اور نبیوں کی سب باتوں کے ماننے میں سست اعتقادوں !
کیا مسیح کو یہ دکھ اٹھا کر اپنے جلال میں داخل ہونا ضرور نہ تھا ؟
پھر موسیٰ سے اور سب نبیوں سے شروع کرکے سب نوشتوں میں جتنی باتیں اس کے حق میں لکھی ہوئیں ہیں وہ ان کو سمجھا دیں ۔
اتنے میں وہ اس گاؤں کے نزدیک پہنچ گئے جہاں جاتے تھے اور اس کے ڈھنگ سے ایسا معلوم ہؤا کہ وہ آگے بڑھنا چاہتا ہے ۔
انہوں نے اسے یہ کہہ کر مجبور کیا ہمارے ساتھ رہ کیونکہ شام ہؤا چاہتی ہے اور دن اب بہت ڈھل گیا ۔ پس وہ اندر گیا تاکہ ان کے ساتھ رہے ۔
جب وہ ان کے ساتھ کھانا کھانے بیٹھا تو ایسا ہؤا کہ اس نے روٹی لے کر برکت دی اور توڑ کر ان کو دینے لگا ۔
اس پر ان کی آنکھیں کھل گئیں اور انہوں نے اس کو پہچان لیا اور وہ ان کی نظر سے غائب ہو گیا ۔
انہوں نے آپس میں کہا کہ جب وہ راہ میں ہم سے باتیں کرتا اور ہم پر نوشتوں کا بھید کھولتا تھا تو کیا ہمارے دل جوش سے نہ بھر گئے تھے ؟
پس وہ اسی گھڑی اٹھ کر یروشلیم کو لوٹ گئے اور ان گیارہ اور ان کے ساتھیوں کو اکٹھا پایا ۔
وہ کہہ رہے تھے کہ خداوند بیشک جی اٹھا اور شمعون کو دکھائی دیا ہے ۔
اور انہوں نے راہ کا حال بیان کیا اور یہ بھی کہ اسے روٹی توڑتے وقت کس طرح پہچانا ۔
وہ یہ باتیں کر ہی رہے تھے کہ یسوع آپ ان کے بیچ میں آ کھڑا ہؤا اور ان سے کہا تمہاری سلامتی ہو ۔
مگر انہوں نے گھبرا کر اور خوف کھا کر یہ سمجھا کہ کسی روح کو دیکھتے ہیں ۔
اس نے ان سے کہا تم کیوں گھبراتے ہو ؟ اور کس واسطے تمہارے دل میں شک پیدا ہوتے ہیں ؟
میرے ہاتھ اور میرے پاؤں دیکھو کہ میں ہی ہوں ۔ مجھے چھو کر دیکھو کیونکہ روح کے گوشت اور ہڈی نہیں ہوتی جیسا مجھ میں دیکھتے ہو ۔
اور یہ کہہ کر اس نے انہیں اپنے ہاتھ اور پاؤں دکھائے ۔
جب مارے خوشی کہ ان کو یقین نہ آیا اور تعجب کرتے تھے تو اس نے ان سے کہا کیا یہاں تمہارے پاس کچھ کھانے کو ہے ؟
انہوں نے اس سے بھنی ہوئی مچھلی کی قتلہ دیا ۔
اس نے لے کر ان کے رو برو کھایا ۔
پھر اس نے ان سے کہا یہ میری وہ باتیں ہے جو میں نے تم سے اس وقت کہیں تھیں جب تمہارے ساتھ تھا کہ ضرور ہے کہ جتنی باتیں موسیٰ کی توریت اور نبیوں کے صحیفوں اور زبور میں میری بابت لکھی ہیں پوری ہوں ۔
پھر اس نے ان کا ذہن کھولا تاکہ کتاب مقدس کو سمجھیں ۔
اور ان سے کہا یوں لکھا ہے کہ مسیح دکھ اٹھائے گا اور تیسرے دن مردوں میں سے جی اٹھیگا ۔
اور یروشلیم سے شروع کرکے سب قوموں میں توبہ اور گناہوں کی معافی کی منادی اس کے نام سے کی جائے گی ۔
تم ان باتوں کے گواہ ہو ۔
اور دیکھو جس کا میرے باپ نے وعدہ کیا ہے میں اس کو تم پر نازل کروں گا لیکن جب تک عالم بالا سے تم کو قوت کا لباس نہ ملے اس شہر میں ٹھہرے رہو ۔
پھر وہ انہیں بیت عنیاہ کے سامنے تک باہر لے گیا اور اپنے ہاتھ اٹھا کر انہیں برکت دی ۔
جب وہ انہیں برکت دے رہا تھا تو ایسا ہؤا کہ ان سے جدا ہو گیا اور آسمان پر اٹھایا گیا ۔
اور وہ اس کو سجدہ کرکے بڑی خوشی سے یروشلیم کو لوٹ گئے ۔
اور ہر وقت ہیکل میں حاضر ہو کر خدا کی حمد کیا کرتے تھے ۔
ابتدا میں کلام تھا اور کلام خدا کے ساتھ تھا اور کلام خدا تھا ۔
یہی ابتدا میں خدا کے ساتھ تھا ۔
سب چیزیں اس کے وسیلہ سے پیدا ہوئیں اور جو کچھ پیدا ہوا ہے اس میں سے کوئی چیز بھی اس کے بغیر پیدا نہیں ہوئی ۔
اس میں زندگی تھی اور وہ زندگی آدمیوں کا نور تھی ۔
اور نور تاریکی میں چمکتا ہے اور تاریکی نے اسے قبول نہ کیا ۔
ایک آدمی یوحنا نام آموجود ہوا جو خدا کی طرف سے بھیجا گیا تھا ۔
یہ گواہی کے لئے آیا کہ نور کی گواہی دے تاکہ سب اس کے وسیلہ سے ایمان لائیں ۔
وہ خود تو نور نہ تھا مگر نور کی گواہی دینے آیا تھا ۔
حقیقی نور جو ہر ایک آدمی کو روشن کرتا ہے دنیا میں آنے کو تھا ۔
وہ دنیا میں تھا اور دنیا اس کے وسیلہ سے پیدا ہوئی اور دنیا نے اسے نہ پہچانا ۔
وہ اپنے گھر آیا اور اس کے اپنوں نے اسے قبول نہ کیا ۔
لیکن جتنوں نے اسے قبول کیا اس نے انہیں خدا کے فرزند بننے کا حق بخشا یعنی انہیں جو اس کے نام پر ایمان لاتے ہیں ۔
وہ نہ خون سے جسم کی خواہش سے نہ انسان کے ارادہ سے بلکہ خدا سے پیدا ہوئے ۔
اور کلام مجسم ہئوا اور فضل اور سچائی سے معمور ہوکر ہمارے درمیان رہا اور ہم نے اس کا ایسا جلال دیکھا جیسا باپ کے اکلوتے کا جلال ۔
یوحنا نے اس کی بابت گواہی دی اور پکار کر کہا کہ یہ وہی ہے جس کا میں نے ذکر کیا جو میرے بعد آتا ہے وہ مجھ سے مقدم ٹھہرا کیونکہ وہ مجھ سے پہلے تھا ۔
کیونکہ اس کی معموری میں سے ہم سب نے پایا یعنی فضل پر فضل ۔
اسلئے کہ شریعت تو موسٰی کی معرفت دی گئی مگر فضل اور سچائی یسوع مسیح کی معرفت پہنچی ۔
خدا کو کسی نے کبھی نہیں دیکھا ۔ اکلوتا بیٹا جو باپ کی گود میں ہے اسی نے ظاہر کیا ۔
اور یوحنا کی گواہی یہ ہے کہ جب یہودیوں نے یروشلیم سے کاہن اور لاوی یہ پوچھنے کو اس کے پاس بھیجے کہ تو کون ہے ؟ ۔
تو اس نے اقرار کیا اور انکار نہ کیا بلکہ اقرار کیا میں تو مسیح نہیں ہوں ۔
انہوں نے اس سے پوچھا پھر کون ہے ؟ کیا تو ایلیاہ ہے ؟ اس نے کہا میں نہیں ہوں ۔ کیا تو وہ نبی ہے ؟ اس نے جواب دیا کہ نہیں ۔
پس انہوں نے اس سے کہا پھر تو ہے کون ؟ تاکہ ہم اپنے بھیجنے والوں کو جواب دیں تو اپنے حق میں کیا کہتا ہے ؟ ۔
اس نے کہا میں جیسا یسعیاہ نبی نے کہا ہے بیابان میں ایک پکارنے والے کی آواز ہوں کہ تم خدا کی راہ کو سیدھا کرو ۔
یہ فریسیوں کی طرف سے بھیجے گئے تھے ۔
انہوں نے اس سے یہ سوال کیا کہ اگر تو نہ مسیح ہے نہ ایلیاہ نہ نبی تو پھر بپتسمہ کیوں دیتا ہے ؟ ۔
یوحنا نے جواب میں ان سے کہا کہ میں پانی سے بپتسمہ دیتا ہوں تمہارے درمیان ایک شخص کھڑا ہے جسے تم نہیں جانتے ۔
یعنی میرے بعد کا آنے والا جسکی جوتی کا تسمہ میں کھولنے کے لائق نہیں ۔
یہ باتیں یردن کے پار بیت عنیاہ میں واقع ہوئیں جہاں یوحنا بپتسمہ دیتا تھا ۔
دوسرے دن اس نے یسوع کو اپنی طرف آتے دیکھ کر کہا دیکھو یہ خدا کا برہ ہے جو دنیا کا گناہ اٹھا لے جاتا ہے ۔
یہ وہی ہے جسکی بابت میں نے کہا تھآ کہ ایک شخص میرے بعد آتا ہے جو مجھ سے مقدم ٹھہرا ہے کیونکہ وہ مجھ سے پہلے تھا ۔
اور میں تو اسے پہچانتا نہ تھا مگر اسلئے پانی سے بپتسمہ دیتا ہوا آیا کہ وہ اسرائیل پر ظاہر ہوجائے ۔
اور یوحنا نے یہ گواہی دی کہ میں نے روح کو کبوتر کی طرح آسمان سے اترتے دیکھا ہے اور وہ اس پر ٹھہر گیا ۔
اور میں تو اسے پہچانتا نہ تھا مگر جس نے مجھے پانی سے بپتسمہ دینے کو بھیجا اسی نے مجھ سے کہا کہ جس پر روح کو اترتے اور ٹھہرتے دیکھے وہی روح القدوس سے بپتسمہ دینے والا ہے ۔
چنانچہ میں نے دیکھا اور گواہی دی ہے کہ یہ خدا کا بیٹا ہے ؟
دوسرے دن پھر یوحنا اور اس کے شاگردوں میں سے دو شخص کھڑے تھے ۔
اس نے یسوع پر جو جارہا تھآ نگاہ کرکے کہا دیکھو یہ خدا کا برہ ہے ! ۔
وہ دونوں شاگرد اس کو یہ کہتے سن کر یسوع کے پیچھے ہولئے ۔
یسوع نے پھر کر اور انہیں پیچھے آتے دیکھ کر ان سے کہا تم کیا ڈھونڈتے ہو ؟ انہوں نے اس سے کہا اے ربی ( یعنی اے استاد ) تو کہاں رہتا ہے ؟ ۔
اس نے ان سے کہا چلو دیکھ لوگے ۔ پس انہوں نے اکر آسکے رہنے کی جگہ دیکھی اور اس روز اس کے ساتھ رہے اور یہ دسویں گھنٹے کے قریب تھا ۔
ان دونوں میں سے جو یوحنا کی بابت سن کر یسوع کے پیچھے ہولئے تھے ایک شمعون پطرس کا بھائی اندریاس تھا ۔
اس نے پہلے اپنے سگے بھائی شمعون سے ملکر اس سے کہا کہ ہم کو خرستس یعنی مسیح مل گیا ۔
وہ اسے یسوع کے پاس لایا ۔ یسوع نے اس پر نگاہ کرکے کہا کہ تو یوحنا کا بیٹا شمعون ہے ۔ تو کیفا یعنے پطرس کہلائے گا ۔
دوسرے دن یسوع نے گلیل میں جانا چاہا اور فلپس سے ملکر کہا میرے پیچھے ہولے ۔
فلپس اندریاس اور پطرس کے شہر بیت صیدا کا باشندہ تھا ۔
فلپس نے نتن ایل سے ملکر اس سے کہا کہ جسکا زکر موسٰی نے توریت میں اور نبیوں نے کیا ہے وہ ہم کو مل گیا ۔ وہ یوسف کا بیٹا یسوع ناصری ہے ۔
نتن ایل نے اس سے کہا کیا ناصرۃ کوئی اچھی چیز نکل سکتی ہے ؟ فلپس نے کہا چلکر دیکھ لے ۔
یسوع نے نتن ایل کو اپنی طرف آتے دیکھ کر اس کے حق میں کہا دیکھو ! یہ فی الحقیقت اسرائیلی ہے ۔ اس میں مکر نہیں ۔
نتن ایل نے اس سے کہا تو مجھے کہاں سے جانتا ہے ؟ یسوع نے اس کے جواب میں کہا اس سے پہلے کہ فلپس نے تجھے بلایا جب تو انجیر کے درخت کے نیچے تھا میں نے تجھے دیکھا ۔
نتن ایل نی اس کو جواب دیا اے ربی ! تو اسرائیل کا بادشاہ ہے ۔
یسوع نے جواب میں اس سے کہا میں نے جو تجھ سے کہا کہ تجھ کو انجیر کے درخت کہ نیچے دیکھا کیا تو اسی لئے ایمان لایا ہے ؟ تو ان سے بھی بڑے بڑے ماجرے دیکھیگا ۔
پھر اس سے کہا میں تم سے سچ کہتا ہوں کہ تم آسمان کو کھلا اور خدا کے فرشتوں کو اپر جاتے اور ابن آدم پر اترتے دیکھو گے ۔
پھر تیسرے دن قانای گلیل میں ایک شادی ہوئی اور یسوع کی ماں وہاں تھی ۔
اور یسوع اور اس کے شاگردوں کی بھی اس شادی میں دعوت تھی ۔
اور جب مے ہوچکی تو یسوع کی ماں نے اس سے کہا کہ ان کے پاس مے نہیں رہی ۔
یسوع نے اس سے کہا اے عورت مجھے تجھ سے کیا کام ہے ؟ ابھی میرا وقت نہیں آیا ۔
اس کی ماں نے خادموں سے کیا جو کچھ یہ تم سے کہے وہ کرو ۔
وہاں یہودیوں کی طہارت کے دستور کے موافق پتھر کے چھ مٹکے رکھے تھے اور ان میں دو دو تیں تیں من کی گنجایش تھی ۔
یسوع نے ان سے کہا مٹکوں میں پانی بھر دو ۔ پس انہوں نے ان کو لبالب بھر دیا ۔
پھر اس نے ان سے کہا اب نکال کر میر مجلس کے پاس لے جاو ۔ پس وہ لے گئے ۔
جب میر مجلس نے وہ پانی چکھا جو مے بن گیا تھا اور جانتا نہ تھا کہ یہ کہاں سے آئی ہے ( مگر خادم جنہوں نے پانی بھرا تھا جانتے تھے ) تو میر مجلس نے دلہا کو بلا کر اس سے کہا ۔
ہر شخص پہلے اچھی مے پیش کرتا ہے اور ناقص اس وقت جب پی کر چھک گئے مگر تو نے اچھی مے اب تک رکھ چھوڑی ہے ۔
یہ پہلا معجزہ یسوع نے قانای گلیل میں دکھا کر اپنا جلال ظاہر کیا اور اس کے شاگرد اس پر ایمان لائے ۔
اس کے بعد وہ اور اس کی ماں اور بھائی اور اس کے شاگرد کفر نحوم کو گئے اور وہاں چند روز رہے ۔
یہودیوں کی عید فسع نزدیک تھی اور یسوع یروشلیم کو گیا ۔
اس نے ہیکل میں بیل اور بھیڑ اور کبوتر بیچنے والوں کو اور صرافوں کو بیٹھے پایا ۔
اوع رسیوں کا کوڑا بنا کر سب کو یعنی بھیڑوں اور بیلوں کو ہیکل سے نکال دیا اور صرافوں کی نقدی بکھیر دی اور ان کے تختے الٹ دئے ۔
اور کبوتر فروشوں سے کہا ان کو یہاں سے لے جاو ۔ میرے باپ کے گھر کو تجارت کا گھر نہ بناو ۔
اس کے شاگردوں کو یاد آیا کہ لکھا ہے ۔ تیرے گھر کی غیرت مجھے کھا جائے گی ۔
پس یہودیوں نے جواب میں اس سے کہا تو جو ان کاموں کو کرتا ہے ہمیں کونسا نشان دکھاتا ہے ؟ ۔
یسوع نے جواب میں ان سے کہا اس مقدس کو ڈھا دو تو میں اسے تین دن میں کھڑا کر دونگا ۔
یہودیوں نے کہا چھیالیس برس میں یہ مقدس بنا ہے اور کیا تو اسے تین دن میں کھڑا کردے گا ؟ ۔
مگر اس نے اپنے بدن کے مقدس کی بابت کہا تھا ۔
پس جب وہ مردوں میں سے جی اٹھا تو اس کے شاگردوں کو یاد آیا کہ اس نے یہ کہا تھا اور انہوں نے کتاب مقدس اور اس قول کا جو یسوع نے کہا تھا یقین کیا ۔
جب وہ یروشلیم میں فسع کے وقت عید میں تھا تو بہت سے لوگ ان معجزوں کو دیکھ کر جو وہ دکھاتا تھا اس کے نام پر ایمان لائے ۔
لیکن یسوع اپنی نسبت ان پر اعتبار نہ کرتا تھا اسلئے کہ وہ سب کو جانتا تھا ۔
اور اس کی حاجت نہ رکھتا تھا کہ کوئی انسان کے حق میں گواہی دے کیونکہ وہ آپ جانتا تھا کہ انسان کے دل میں کیا کیا ہے ۔
فریسیوں میں سے ایک شخص نیکدیمس نام یہودیوں کا ایک سردار تھا ۔
اس نے رات کو یسوع کے پاس آکر اس سے کہا اے ربی ہم جانتے ہیں کہ توخدا کی طرف سے استاد ہوکر آیا ہے کیونکہ جو معجزے تو دکھاتا ہے کوئی شخص نہیں دکھا سکتا جب تک خدا اس کے ساتھ نہ ہو ۔
یسوع نے جواب میں اس سے کہا میں تجھ سے سچ کہتا ہوں کہ جب تک کوئی نئے سرے سے پیدا نہ ہو وہ خدا کی بادشاہی کو دیکھ نہیں سکتا ۔
نیکدیمس نے اس سے کہا آدمی جب بوڑھا ہوگیا تو کیونکر پیدا ہوسکتا ہے ؟ کیا وہ دوبارہ اپنی ماں کے پیٹ میں داخل ہوکر پیدا ہوسکتا ہے ؟ ۔
یسوع نے جواب دیا کہ میں تجھ سے سچ کہتا ہوں جب تک کوئی آدمی پانی اور روح سے پیدا نہ ہو وہ خدا کی بادشاہی میں داخل نہیں ہوسکتا ۔
جو جسم سے پیدا ہئوا ہے جسم ہے اور جو روح سے پیدا ہئوا ہے روح ہے ۔
تعجب نہ کرکہ میں نے تجھ سے کہا تمہیں نئے سرے سے پیدا ہونا ضرور ہے ۔
ہوا جدھر چاھتی ہے چلتی ہے اور تو اس کی آواز سنتا ہے مگر نہیں جانتا کہ وہ کہاں سے آتی اور کہاں کو جاتی ہے ۔ جو کوئی روح سے پیدا ہئوا ایسا ہی ہے ۔
نیکدیمس نے جواب میں اس سے کہا یہ باتیں کیونکر ہوسکتی ہیں ؟ ۔
یسوع نے جواب میں اس کہا بنی اسرائیل کا استاد ہوکر کیا تو ان باتوں کو نہیں جانتا ؟ ۔
میں تجھ سے سچ کہتا ہوں کہ جو ہم جانتے ہیں وہ کہتے ہیں اور جسے ہم نے دیکھا ہے اس کی گواہی دیتے ہیں اور تم ہماری گواہی قبول نہیں کرتے ۔
جب میں نے تم سے زمین کی باتیں کہیں اور تم نے یقین نہیں کیا تو اگر میں تم سے آسمان کی باتیں کہوں تو کیونکر یقین کروگے ؟ ۔
اور آسمان پر کوئی نہیں چڑھا سوا اس کے جو آسمان سے اترا یعنی ابن آدم جو آسمان میں ہے ۔
اور جس طرح موسٰی نے سانپ کو بیابان میں انچے پر چڑھایا اسی طرح ضرور ہے کہ ابن آدم بھی انچے پر چڑھایا جائے ۔
تاکہ جو کوئی ایمان لائے اس میں ہمیشہ کی زندگی پائے ۔
کیونکہ خدا نے دنیا سے ایسی محبت رکھی کہ اس نے اپنا اکلوتا بیٹا بخشدیا تاکہ جو کوئی اس پر ایمان لائے ہلاک نہ ہو بلکہ ہمیشہ کی زندگی پائے ۔
کیونکہ خدا نے بیٹے کو دنیا میں اس لئے بھیجا کہ دنیا پر سزا کا حکم کرے بلکہ اس لئے کہ دنیا اس کے وسیلہ سے نجات پائے ۔
جو اس پر ایمان لاتا ہے اس پر سزا کا حکم نہیں ہوتا ۔ جو اس پر ایمان نہیں لاتا اس پر سزا کا حکم ہوچکا ۔ اس لئے کہ وہ خدا کے اکلوتے بیٹے کے نام پر ایمان نہیں لایا ۔
اور سزا کے حکم کا سبب یہ ہے کہ نور دنیا میں آیا ہے اور آدمیوں نے تاریکی کو نور سے زیادہ پسند کیا ۔ اس لئے کہ ان کے کام برے تھے ۔
کیونکہ جو کوئی بدی کرتا ہے وپ نور سے دشمنی رکھتا ہے اور نور کے پاس نہیں آتا ۔ ایسا ہو کہ اس کے کاموں پر ملامت کی جائے ۔
مگر جو سچائی پر عمل کرتا ہے وہ نور کے پاس آتا ہے تاکہ اس کے کام ظاہر ہوں کہ وہ خدا میں کئے گئے ہیں ۔
ان باتوں کے بعد یسوع اور اس کے شاگرد یہودیہ کے ملک میں آئے اور وہ وہاں ان کے ساتھ رہ کر بپتسمہ دینے لگا ۔
اور یوحنا بھی شالیم کے نزدیک عینون میں بپتسمہ دیتا تھا کیونکہ وہاں پانی بہت تھا اور لوگ آکر بپتسمہ لیتے تھے ۔
کیونکہ یوحنا اس وقت تک قید خانہ میں ڈالا نہ گیا تھا ۔
پس یۃوحنا کے شاگردوں کی کسی یہودی کے ساتھ طہارت کی بابت بحث ہوئی ۔
انہوں نے یوحنا کے پاس آکر کہا اے ربی ! جو شخص یردن کے پار تیرے ساتھ تھا جسکی تو گواہی دی ہے دیکھ وہ بپتسمہ دیتا ہے اور سب اس کے پاس آتے ہیں ۔
یوحنا نے جواب میں کہا انسان کچھ نہیں پاسکتا جب تک اس کو آسمان سے نہ دیا جائے ۔
تم خود میرے گواہ ہو کہ میں نے کہا میں مسیع نہیں مگر اس کے آگے بھیجا گیا ہوں ۔
جسکی دلہن ہے وہ دلہا ہے مگر دلہا کا دوست جو کھڑا ہوا اس کی سنتا ہے دلہا کی آواز سے بہت خوش ہوتا ہے ۔ پس میری یہ خوشی پوری ہوگئی ۔
ضرور ہے کہ وپ بڑھے اور میں گھٹوں ۔
جو اوپر سے آتا ہے وہ سب سے اوپر ہے ۔ جو زمین سے ہے وہ زمین ہی سے ہے اور زمین ہی کی کہتا ہے ۔ جو آسمان سے آتا ہے وہ سب سے اوپر ہے ۔
جو کچھ اس نے دیکھا اور سنا اسی کی گواہی دیتا ہے اور کوئی اس کی گواہی قبول نہیں کرتا ۔
جس نے اس کی گواہی قبول کی اس نے اس بات پر مہر کر دی کہ خدا سچا ہے ۔
کیونکہ جسے خدا نے بھیجا وہ خدا کی باتیں کہتا ہے ۔ اس لئے کہ وہ روح ناپ ناپ کر نہیں دیتا ۔
باپ بیٹے سے محبت رکھتا ہے اور اس نے سب چیزیں اس کے ہاتھ میں دے دی ہیں ۔
جو بیٹے پر ایمان لاتا ہے ہمیشہ کی زندگی اس کی ہے لیکن جو بیٹے کی نہیں مانتا زندگی کو نہ دیکھیگا بلکہ اس پر خدا کا غضب رہتا ہے ۔
پھر جب خداوند کو معلوم ہوا کہ فریسیوں نے سنا ہے کہ یسوع یوحنا سے زیادہ شاگرد کرتا اور بپتسمہ دیتا ہے ۔
( گو یسوع آپ نہیں بلکہ اس کے شاگرد بپتسمہ دیتے تھے ) ۔
تو وہ یہودیہ کو چھوڑ کر پھر گلیل کو چلا گیا ۔
اور اس کو سامریہ سے ہو کر جانا ضرور تھا ۔
پس وہ سامریہ کے ایک شہر تک آیا جو سوخار کہلاتا ہے ۔ وہ اس قطعہ کے نزدیک ہے جو یعقوب نے اپنے بیٹے یوسف کو دیا تھا ۔
اور یعقوب کا کواں وہیں تھا ۔ چنانچہ یسوع سفر سے تھکا ماندہ ہو کر اس کویئں پر یونہی بیٹھ گیا ۔ یہ چھٹے گھنٹے کے قریب تھا ۔
سامریہ کی ایک عورت پانی بھرنے آئی ۔ یسوع نے اس سے کہا مجھے پانی پلا ۔
کیونکہ اس کے شاگرد شہر میں کھانا مول لینے کو گئے تھے ۔
اس سامری عورت نے اس سے کہا کہ تو یہودی ہوکر مجھ سامری عورت سے پانی کیوں مانگتا ہے ؟ ( کیونکہ یہودی سامریوں سے کسی طرح کا برتاو نہیں رکھتے ) ۔
یسوع نے جواب میں اس سے کہا اگر خدا کی بخثش کو جانتی اور یہ بھی جانتی کہ وہ کون ہے جو تجھ سے کہتا ہے مجھے پانی پلا تو تو اس سے مانگتی اور وہ تجھے زندگی کا پانی دیتا ۔
عورت نے اس سے کہا اے خداوند تیرے پاس پانی بھرنے کو تو کچھ ہے نہیں اور کواں گہرا ہے ۔ پھر وہ زندگی کا پانی تیرے پاس کہاں سے آیا ؟ ۔
کیا تو ہمارے باپ یعقوب سے بڑا ہے جس نے ہم کو یہ کواں دیا اور خود اس نے اور اس کے بیٹوں نے اور اس کے مویشی نے اس میں سی پیا ؟ ۔
یسوع نے جواب میں اس سے کہا جو کوئی اس پانی میں سے پیتا پے وہ پھر پیاسا ہوگا ۔
مگر جو کوئی اس پانی میں سے پئے گا جو میں اس دونگا وہ ابد تک پیاسا نہ ہوگا بلکہ جو پانی میں اسے دونگا وہ اس میں ایک چشمہ بن جائے گا جو ہمیشہ کی زندگی کے لئے جاری رہے گا ۔
عورت نے اس سے کہا اے خداوند وہ پانی مجھ کو دے تاکہ میں نہ پیاسی ہوں نہ پانی بھرنے کو یہاں تک آوں ۔
یسوع نے اس سے کہا جا اپنے شوہر کو یہاں بلا لا ۔
عورت نے جواب میں اس سے کہا کہ میں بے شوہر ہوں ۔ یسوع نے اس سے کہا تو نے خوب کہا کہ میں بے شوہر ہوں ۔
کیونکہ تو پانچ شوہر کر چکی ہے اور جس کے پاس تو اب ہے وہ تیرا شوہر نہیں ۔ یہ تو نے سچ کہا ۔
عورت نے اس سے کہا اے خداوند مجھے معلوم ہوتا ہے کہ تو بنی ہے ۔
ہمارے باپ دادا نے اس پہاڑ پر پرستش کی اور تم کہتے ہو کہ وہ جگہ جہاں پرستش کرنا چاہتے یعوشلیم میں ہے ۔
یسوع نے اس سے کہا اے عورت ! میی بات کا یقین کر کہ وہ وقت آتا ہے کہ تم نہ تو اس پہاڑ پر باپ کی پرستش کرو گے اور نہ یروشیلم میں ۔
تم جسے نہیں جانتے اس کی پرستش کرتے ہو ۔ ہم جسے جانتے ہیں اس کی پرستش کرتے ہیں کیونکہ نجات یہودیوں میں سے ہے ۔
مگر وہ وقت آتا ہے بلکہ اب ہی ہے کہ سچے پرستار باپ کی پرستش روح اور سچائی سے کریں گے کیونکہ باپ اپنے لئے ایسے پرستار ڈھونڑتا ہے ۔
خدا روح ہے اور ضرور ہے کہ اس کے پرستار روح اور سچائی سے پرستش کریں ۔
عورت نے اس سے کہا میں جانتی ہوں کہ مسیع جو خرستس کہلاتا ہے آنے والا ہے ۔ جب وہ آئے گا تو ہمیں سب باتیں بتادے گا ۔
یسوع نے اس سے کہا میں جو تجھ سے بول رہا ہوں وہی ہوں ۔
اتنے میں اس کے شاگرد آگئے اور تعجب کرنے لگے کہ وہ عورت سے باتیں کررہا ہے تو بھی کسی نے نہ کہا کہ تو کیا چاہتا ہے ؟ یا اس سے کس لئے باتیں کرتا ہے ؟ ۔
پس عورت اپنا گھڑا چھوڑ کر شہر میں چلی گئی اور لوگوں سے کہنے لگی ۔
آو ۔ ایک آدمی کو دیکھو جس نے میرے سب کام مجھے بتادئے ۔ کیا ممکن ہے کہ مسیع یہی ہے ؟ ۔
وہ شہر سے نکل کر اس کے پاس آنے لگے ۔
اتنے میں اس کے شاگرد اس سے یہ درخواست کرنے لگے کہ اے ربی ! کچھ کھالے ۔
لیکن اس نے ان سے کہا میرے پاس کھانے کے لئے ایسا کھانا ہے جسے تم نہیں جانتے ۔
پس شاگردوں نے آپس میں کہا کیا کوئی اس کے لئے کچھ کھانے کو لایا ہے ؟ ۔
یسوع نے ان سے کہا میرا کھانا یہ ہے کہ اپنے بھیجنے والے کی مرضی کے موافق عمل کروں اور اس کا کام پورا کروں ۔
کیا تم کہتے نہیں کہ فصل کے آنے میں ابھی چار مہینے باقی ہیں ؟ دیکھو میں تم سے کہتا ہوں اپنی آنکھیں اٹھا کر کھیتوں پر نظر کرو کہ فصل پک گئی ہے ۔
اور کاٹنے والا مزدوری پاتا اور ہمیشہ کی زندگی کے لئے پھل جمع کرتا ہے تاکہ بونے والا اور کاٹنے والا دونوں ملکر خوشی کریں ۔
کیونکہ اس پر یہ مثل ٹھیک آتی ہے کہ بونے والا اور ہے ۔ کاٹنے والا اور ۔
میں نے تمہیں وہ کھیت کاٹنے کے لئے بھیجا جس پر تم محنت نہیں کی ۔ اوروں نے محنت کی اور تم ان کی محنت کے پھل میں شریک ہوئے ۔
اور اس شہر کے بہت سے سامری اس عورت کے کہنے سے جس نے گواہی دی کہ اس نے میرے سب کام مجھے بتادئے اس پر ایمان لائے ۔
پس جب وہ سامری اس کے پاس آئے تو اس سے درخواست کرنے لگے کہ ہمارے پاس رہ چنانچہ وہ دو روز وہاں رہا ۔
اور اس کے کلام کے سبب سے اور بھی بہتیرے ایمان لائے ۔
اور اس عورت سے کہا اب ہم تیرے کہنے ہی سے ایمان نہیں لاتے کیونکہ ہم نے خود سن لیا اور جانتے ہیں کہ یہ فی الحقیقت دنیا کا منجی ہے ۔
پھر ان دو دنوں کے بعد وہ وہاں سے روانہ ہوکر کلیل کو گیا ۔
کیونکہ یسوع نے خود گواہی دی کہ نبی اپنے وطن میں عزت نہیں پاتا ۔
پس جب وہ گلیل میں آیا تو گلیلیوں نے اسے قبول کیا ۔ اس لئے کہ جتنے کام اس نے یروشلیم میں عید کے وقت کئے تھے انہوں نے ان کو دیکھا تھا کیونکہ وہ بھی عید میں گئے تھے ۔
پس وہ قانای گلیل میں آیا جہاں اس نے پاس کو مے بنایا تھا اور بادشاہ کا ایک ملازم تھا جس کا بیٹا کفرنحوم میں بیمار تھا ۔
وہ یہ سنکر کہ یسوع یہودیہ سے گلیل میں آگیا ہے اس کے پاس گیا اور اس سے درخواست کرنے لگا کہ چل کر میرے بیٹے کو شفا بخش کیونکہ وہ مرنے کو تھا ۔
یسوع نے اس سے کہا جب تک تم نشان اور عجیب کام نہ دیکھو ہوگز ایمان نہ لاوگے ۔
بادشاہ کے ملازم نے اس سے کہا اے خداوند میرے بچہ کے مرنے سے پہلے چل ۔
یسوع نے اس سے کہا جا تیرا بیٹا جیتا ہے ۔ اس شخص نے اس بات کا یقین کیا جو یسوع نے اس سے کہی اور چلا گیا ۔
وہ راستہ ہی میں تھا کہ اس کے نوکر اسے ملے اور کہنے لگے کہ تیرا بیٹا جیتا ہے ۔
اس نے ان سے پوچھا کہ اسے کس وقت سے آرام ہونے لگا تھا ؟ انہوں نے کہا کہ کل ساتویں گھنٹے میں اسکلی تپ اترگئی ۔
پس باپ جان گیا وہی وقت تھا جب یسوع نے اس سے کہا تھا تیرا بیٹا جیتا ہے اور وہ خود اور اس کا سارا گھرانا ایمان لایا ۔
یہ دوسرا معجزہ ہے جو یسوع نے یہودیہ سے گلیل میں آکر دکھایا ۔
ان باتوں کے بعد یہودیوں کی ایک عید ہوئی اور یسوع یروشلیم کو گیا ۔
یروشلیم میں بھیڑ دروازہ کے پاس ایک حوض ہے جو عبرانی میں بیت حسدا کہلاتا ہے اور اس کے پانچ برآمدے ہیں ۔
ان میں بہت سے بیمار اور اندھے اور لنگڑے اور پژ مردہ لوگ [ جو پانی کے ہلنے کے منتظر ہو کر ] پڑے تھے ۔
[ کیونکہ وقت پر خداوند کا فرشتہ حوض پر اتر پانی ہلایا کرتا تھا ۔ پانی ہلتے ہی جو کوئی پہلے اترتا سو شفا پاتا اس کی جو کچھ بیماری کیوں نہ ہو ] ۔
وہاں ایک شخص تھا جو اڑتیس برس سے بیماری میں مبتلا تھا ۔
اس کو یسوع نے پڑا دیکھا اور یہ جان کر کہ وہ بڑی مدت سے اس حالت میں ہے اس سے کہا کیا تو تندرست ہونا چاہتا ہے ؟ ۔
اس بیمار نے اسے جواب دیا ۔ اے خداوند میرے پاس کوئی آدمی نہیں کہ جب پانی ہلایا جائے تو مجھے حوض میں اتار دے بلکہ میرے پہنچتے پہنچتے دوسرا مجھ سے پہلے اتر پڑتا ہے ۔
یسوع نے اس سے کہا اٹھ اور اپنی چار پائی اٹھا کر چل پھر ۔
وہ شخص فورا تندرست ہوگیا اور اپنی چار پائی اٹھا کر چلنے پھرنے لگا ۔ وہ دن سبت کا تھا ۔
پس یہودی اس سے جس نے شفا پائی تھی کہنے لگے کہ آج سبت کا دن ہے ۔ تجھے چار پائی اٹھانا روا نہیں ۔
اس نے انہیں جواب دیا جس نے مجھے تندرست کیا اسی نے مجھے فرمایا کہ اپنی چار پائی اٹھا کر چل پھر ۔
انہوں نے اس سے پوچھا کہ وہ کون شخص ہے جس نے تجھ سے کہا چار پائی اٹھا کر چل پھر ؟ ۔
لیکن جو شفا پاگیا تھا وہ نہ جانتا تھا کہ کون ہے کیونکہ بھیڑ کے سبب سے یسوع وہاں سے ٹل گیا تھا ۔
ان باتوں کے بعد وہ یسوع کو ہیکل میں ملا ۔ اس نے اس سے کہا دیکھ تو تندرست ہوگیا ہے ۔ پھر گناہ نہ کرنا ۔ ایسا نہ ہو کہ تجھ پر اس سے بھی زیادہ آفت آئے ۔
اس آدمی نے جاکر یہودیوں کو خبردی کہ جس نے مجھے تندرست کیا وہ یسوع ہے ۔
اس لئے یہودی یسوع کو ستانے لگے کیونکہ وہ ایسے کام سبت کے دن کرتا تھا ۔
لیکن یسوع نے ان سے کہا کہ میرا باپ اب تک کام کرتا ہے اور میں بھی کام کرتا ہوں ۔
اس سبب دے یہودی اور بھی زیادہ اسے قتل کرنے کی کوشش کرنے لگے کہ وہ نہ فقط سبت کا حکم توڑتا بلکہ خدا کو خاص اپنا باپ کہہ کو اپنے آپ کو خدا کے برابر بناتا تھا ۔
پس یسوع نے ان سے کہا میں تم سے سچ کہتا ہوں کہ بیٹا آپ سے کچھ نہیں کرسکتا سوا اس کے جو باپ کو کرتے دیکھتا ہے کیونکہ جن کاموں کو وہ کرتا ہے انہیں بیٹا بھی اسی طرح کرتا ہے ۔
اس لئے کہ باپ بیٹے کو عزیز رکھتا ہے اور جتنے کام خود کرتا ہے اسے دکھاتا ہے بلکہ ان سے بھی بڑے کام اسے دکھائے گا تاکہ تم تعجب کرو ۔
کیونکہ جس طرح باپ مردوں کو اٹھاتا اور زندہ کرتا ہے اسی طرح بیٹا بھی جنہیں چاہتا ہے زندہ کرتا ہے ۔
کیونکہ کے باپ کسی کی عدالت بھی نہیں کرتا بلکہ اس نے عدالت کا سارا کام بیٹے کے سپرد کیا ہے ۔
تا کہ سب لوگ بیٹے کی عزت کریں جس طرح باپ کی عزت کرتے ہیں ۔ جو بیٹے کی عزت نہیں کرتا وہ باپ کی جس نے اسے بھیجا عزت نہیں کرتا ۔
میں تم سے سچ کہتا ہوں کہ جو میرا کلام سنتا اور میرے بھیجنے والے کا یقین کرتا ہے ہمیشہ کی زندگی اس کی ہے اور اس پر سزا کا حکم نہیں ہوتا بلکہ وہ موت سے نکل کر زندگی میں داخل ہوگیا ہے ۔
میں تم سے سچ کہتا ہوں کہ وہ وقت آتا ہے بلکہ ابھی ہے کہ مردے خدا کے بیٹے کی آواز سنیں گے اور جو سنیں گے وہ جئیں گے ۔
کیونکہ جس طرح باپ اپنے آپ میں زندگی رکھتا ہے اسی طرح اس نے بیٹے کو بھی یہ بخشا کہ اپنے آپ میں زندگی رکھے ۔
بلکہ اسے عدالت کرنے کا بھی اختیار بخشا ۔ اس لئے کہ وہ آدم زاد ہے ۔
اس سے تعجب نہ کرو کیونکہ وہ وقت آتا ہے کہ جتنے قبروں میں ہیں اس کی آواز سنکر نکیں گے ۔
جہنوں نے نیکی کی ہے زندگی کی قیامت کے واسطے اور جہنوں نے بدی کی ہے سزا کی قیامت کے واسطے ۔
میں اپنے آپ سے کچھ نہیں کرسکتا ۔ جیسا سنتا ہوں عدالت کرتا ہوں اور میری عدالت راست ہے کیونکہ میں اپنی مرضی نہیں بلکہ اپنے بھیجنے والے کی مرضی چاہتا ہوں ۔
اگر میں خود اپنی گواہی دوں تو میری گواہی سچی نہیں ۔
ایک اور ہے جو میری گواہی دیتا ہے اور میں جانتا ہوں کہ میری گواہی جو وہ دیتا ہے سچی ہے ۔
تم نے یوحنا کے پاس پیام بھیجا اور اس نے سچائی کی گواہی دی ہے ۔
لیکن میں اپنی نسبت انسان کی گواہی منظور نہیں کرتا تو بھی میں یہ باتیں اس لئے کہتا ہوں کہ تم نجات پاو ۔
وہ جلتا اور چمکتا ہوا چراغ تھا اور تم کو کچھ عرصہ تک اس کی روشنی میں خوش رہنا منظور ہوا ۔
لیکن میرے پاس جو گواہی ہے وہ یوحنا کی گواہی سے بڑی ہے کیونکہ جو کام باپ نے مجھے کرنے کو دئے یعنی یہی کام جو میں کرتا ہوں وہ میرے گواہ ہیں کہ باپ نے مجھے بھیجا ہے ۔
اور باپ جس نے مجھے بھیجا ہے اسی نے میری گواہی دی ہے ۔ تم نے نہ کبھی اس کی آواز سنی ہے اور نہ اس کی صورت دیکھی ۔
اور اس کے کلام کو اپنے دلوں میں قائم نہیں رکھتے کیونکہ جسے اس نے بھیجا ہے اس کا یقین نہیں کرتے ۔
تم کتاب مقدس میں ڈھونڑتے ہو کیونکہ سمجھتے ہو کہ اس میں ہمیشہ کی زندگی تمہیں ملتی ہے اور یہ وہ ہے جو میری گواہی دیتی ہے ۔
پھر بھی تم زندگی پانے کے لئے میرے پاس آنا نہیں چاہتے ۔
میں آدمیوں سے عزت نہیں چاہتا ۔
لیکن میں تم کو جانتا ہوں کہ تم میں خدا کی محبت نہیں ۔
میں اپنے باپ کے نام سے آیا ہوں اور تم مجھے قبول نہیں کرتے ۔ اگر کوئی اور اپنے ہی نام سے آئے تو اسے قبول کر لو گے ۔
تم جو ایک دوسرے سے عزت چاہتے ہو اور وہ عزت جو خدای واحد کی طرف سے ہوتی ہے نہیں چاہتے کیونکر ایمان لاسکتے ہو ؟ ۔
یہ نہ سمجھو کہ میں باپ سے تمہاری شکایت کرونگا ۔ تمہاری شکایت کرنے والا تو ہے یعنی موسٰی جس پر تم نے امید لگا رکھی ہے ۔
کیونکہ اگر تم موسٰی کا یقین کرتے تو میرا بھی یقین کرتے ۔ اس لئے کہ اس نے میرے حق میں لکھا ہے ۔
لیکن جب تم اس کے نوشتوں کا یقین نہیں کرتے تو میری باتوں کا کیونکر یقین کرو گے ؟ ۔
ان باتوں کے بعد یسوع گلیل کی جھیل یعنی تبریاس کی جھیل کے پار گیا ۔
اور بڑی بھیڑ اس کے پیچھے ہولی کیونکہ جو معجزے وہ بیماروں پو کرتا تھا ان کو وہ دیکھتے تھے ۔
یسوع پہاڑ پر چڑھ گیا اور اپنے شاگردوں کے ساتھ وہاں بیٹھا ۔
اور یہودیوں کی عید فسع نزدیک تھی ۔
پس جب یسوع نے اپنی آنکھیں اٹھا کر دیکھا کہ میرے پاس بڑی بھیڑ آرہی ہے تو فلپس سے کہا کہ ہم ان کے کھانے کے لئے کہاں سے روٹیاں مول لیں ؟ ۔
مگر اس نے اسے آزمانے کے لئے یہ کہا کیونکہ وہ آپ جانتا تھا کہ میں کیا کرونگا ۔
فلپس نے اسے جواب دیا کہ دو سو دینار کی روٹیاں ان کے لئے کافی نہ ہونگی کہ ہر ایک کو تھوڑی سی مل جائے ۔
اس کے شاگردوں میں سے ایک نے یعنی شمعون پطرس کے بھائی اندریاس نے اس سے کہا ۔
یہاں ایک لڑکا ہے جس کے پاس جوکی پانچ روٹیاں اور وہ مچھلیاں ہیں مگر یہ اتنے لوگوں میں کیا ہیں ؟ ۔
یسوع نے کہا کہ لوگوں کو بٹھاو اور اس جگہ بہت گھاس تھی ۔ پس وہ مرد جو تخمینا پانچ ہزار تھے بیٹھ گئے ۔
یسوع نے وہ روٹیاں لیں اور شکر کر کے انہیں جو بیٹھے تھے بانٹ دیں اور اسی طرح مچھلیوں میں سے جس قدر چاہتے تھے بانٹ دیا ۔
جب وہ سیر ہو چکے تو اس نے اپنے شاگردوں سے کہا کہ بچے ہوئے ٹکڑوں کو جمع کرو تاکہ کچھ ضائع نہ ہو ۔
چنانچہ انہوں نے جمع کیا اور جوکی پانچ روٹیوں کے ٹکڑوں سے جو کھانے والوں سے بچ رہے تھے بارہ ٹوکریاں بھریں ۔
پس جو معجزہ اس نے دکھایا وپ لوگ اسے دیکھ کر کہنے لگے جو نبی دنیا میں آنے والا تھا فی الحقیقت یہی ہے ۔
پس یسوع یہ معلوم کر کے کہ وہ آکر مجھے بادشاہ بنانے کے لئے پکڑا چاہتے ہیں پھر پہاڑ پر اکیلا چلا گیا ۔
پھر جب شام ہوئی تو اس کے شاگرد جھیل کے کنارے گئے ۔
اور کشتی میں بیٹھکر جھیل کے پار کفر نحوم کو چلے جاتے تھے ۔ اس وقت اندھیرا ہو گیا تھا اور یسوع ابھی تک ان کے پاس نہ آیا تھا ۔
اور آندھی کے سبب سے جھیل میں موجیں اٹھنے لگیں ۔
پس جب وہ کھیتے کھیتے تین چار میل کے قریب نکل گئے تو انہوں نے یسوع کو جھیل پو چلتے اور کشتی کے نزدیک آتے دیکھا اور ڈر گئے ۔
مگر اس نے ان سے کہا میں ہوں ۔ ڈرو مت ۔
پس وہ اسے کشتی میں چڑھا لینے کو راضی ہوئے اور فورا وہ کشتی اس جگہ جا پہنچی جہاں وپ جاتے تھے ۔
دوسرے دن اس بھیڑ نے جو جھیل کے پار کھڑی تھی یہ دیکھا کہ یہاں ایک کے سوا اور کوئی چھوٹی کشتی نہ تھی اور یسوع اپنے شاگردوں کے ساتھ کشتی پر سوار نہ ہوا تھا بلکہ صرف اس کے شاگرد چلے گئے تھے ۔
( لیکن بعض چھوٹی کشتیاں تبریاس سے اس جگہ کے نزدیک آئیں جہاں انہوں نے خداوند کے شکر کر نے کے بعد روٹی کھائی تھی ) ۔
پس جب بھیڑ نے دیکھا کہ یہاں نہ یسوع ہے نہ اس کے شاگرد تو وہ خود چھوٹی کشتیوں میں بیٹھکر یسوع کی تلاش میں کفر نحوم کو آئے ۔
اور جھیل کے پار اس سے ملکر کہا اے ربی ! تو یہاں کب آیا ؟ ۔
یسوع نے ان کے جواب میں کہا میں تم سے سچ کہتا ہوں کہ تم مجھے اس لئے نہیں ڈھونڑتے کہ معجزے دیکھے بلکہ اس لئے کہ تم روٹیاں کھا کر سیر ہوئے ۔
فانی خوراک کے لئے محنت نہ کرو اس خوراک کے لئے جو ہمیشہ کی زندگی تک باقی رہتی ہے جسے ابن آدم تمہیں دے گا کیونکہ باپ یعنی خدا نے اسی پر مہر کی ہے ۔
پس انہوں نے اس سے کہا کہ ہم کیا کریں تاکہ خدا کے کام انجام دیں ؟ ۔
یسوع نے جواب میں ان سے کہا خدا کا کام یہ ہے کہ جسے اس نے بھیجا ہے اس پر ایمان لاو ۔
پس انہوں نے اس سے کہا پھر تو کونسا نشان دکھاتا ہے تاکہ ہم دیکھ کر تیرا یقین کریں ؟ تو کونسا کام کرتا ہے ؟ ۔
ہمارے باپ دادا نے بیابان میں من کھایا ۔ چنانچہ لکھا ہے کہ اس نے انہیں کھانے کے لئے آسمان سے روٹی دی ۔
یسوع نے ان سے کہا میں تم سے سچ کہتا ہوں کہ موسٰی نے تو وہ روٹی آسمان سے تمہیں نہ دی لیکن میرا باپ تمہیں آسمان سے حقیقی روٹی دیتا ہے ۔
کیونکہ خدا کی روٹی وہ ہے جو آسمان سے اتر کر دنیا کو زندگی بخشتی ہے ۔
انہوں نے اس سے کہا اے خداوند ! یہ روٹی ہم کو ہمیشہ دیا کر ۔
یسوع نے ان سے کہا زندگی کی روٹی میں ہوں ۔ جو میرے پاس آئے وہ ہرگز بھوکا نہ ہوگا اور جو مجھ پر ایمان لائے وہ کبھی پیاسا نہ ہوگا ۔
لیکن میں نے تم سے کہا کہ تم مجھے دیکھ لیا ہے ۔ پھر بھی ایمان نہیں لاتے ۔
جو کچھ باپ مجھے دیتا ہے میرے پاس آجائے گا اور جو کوئی میرے پاس آئے گا اسے میں ہرگز نکال نہ دونگا ۔
کیونکہ میں آسمان سے اس لئے نہیں اترا ہوں کہ اپنی مرضی کے موافق عمل کروں بلکہ اس لئے کہ اپنے بھیجنے والے کی مرضی کے موافق عمل کروں ۔
اور میرے بھیجنے والے کی مرضی یہ ہے کہ جو کچھ اس نے مجھے دیا ہے میں اس میں سے کچھ کھو نہ دوں بلکہ اسے آخری دن پھر زندہ کروں ۔
کیونکہ کہ میرے باپ کی مرضی یہ ہے کہ جو کوئی بیٹے کو دیکھے اور اس پر ایمان لائے ہمیشہ کی زندگی پائے اور میں اسے آخری دن پھر زندہ کروں ۔
پس یہودی اس پر بڑبڑا نے لگے ۔ اس لئے کہ اس نے کہا تھا کہ جو روٹی آسمان سے اتری وہ میں ہوں ۔
اور انہوں نے کہا کیا یہ یوسف کا بیٹا یسوع نہیں جس کے باپ اور ماں کو ہم جانتے ہیں ؟ اب یہ کیونکر کہتا ہے کہ میں آسمان سے اترا ہوں ؟ ۔
یسوع نے جواب میں ان سے کہا آپس میں نہ بڑبڑاو ۔
کوئی میرے پاس نہیں آسکتا جب تک باپ جس نے مجھے بھیجا ہے اسے کھینچ نہ لے اور میں اسے آخری دن پھر زندہ کرونگا ۔
نبیوں کے صحیفوں میں یہ لکھا ہے کہ وہ سب خدا سے تعلیم یافتہ ہونگے ۔ جس کسی نے باپ سے سنا اور سیکھا ہے وہ میرے پاس آتا ہے ۔
یہ نہیں کہ کسی نے باپ کو دیکھا ہے مگر جو خدا کی طرف سے ہے اسی نے باپ کو دیکھا ہے ۔
میں تم سے سچ کہتا ہوں کہ جو ایمان لاتا ہے ہمیشہ کی زندگی اس کی ہے ۔
زندگی کی روٹی میں ہوں ۔
تمہارے باپ دادا نے بیابان میں من کھایا اور مرگئے ۔
یہ وہ روٹی ہے جو آسمان سے اترتی ہے تاکہ آدمی اس میں سے کھائے اور نہ مرے ۔
میں ہوں وہ زندگی کی روٹی جو آسمان سے اتری ۔ اگر کوئی اس روٹی میں سے کھائے تو ابد تک زندہ رہے گا بلکہ جو میں جہان کی زندگی کے لئے دونگا وہ میرا گوشت ہے ۔
پس یہودی کہہ کر آپس میں جھگڑنے لگے کہ یہ شخص اپنا گوشت ہمیں کیونکر کھانے کو دے سکتا ہے ؟ ۔
یسوع نے ان سے کہا میں تم سے سچ کہتا ہوں کہ جب تک تم ابن آدم کا گوشت نہ کھاو اور اس کا خون نہ پیو تم میں زندگی نہیں ۔
جو میرا گوشت کھاتا اور میرا خون پیتا ہے ہمیشہ کی زندگی اس کی ہے اور میں اسے آخری دن پھر زندہ کرونگا ۔
کیونکہ کہ میرا گوشت فی الحقیقت کھانے کی چیز اور میرا خون فی الحقیقت پینے کی چیز ہے ۔
جو میرا گوشت کھاتا اور میرا خون پیتا ہے وہ مجھ میں قائم رہتا ہے اور میں اس میں ۔
جس طرح زندہ باپ نے مجھے بھیجا اور میں با کے سبب سے زندہ ہوں اسی طرح وہ بھی جو مجھے کھائے گا میرے سبب سے زندہ رہے گا ۔
جو روٹی آسمان سے اتری یہی ہے ۔ باپ دادا کی طرح نہیں کہ کھایا اور مرگئے ۔ جو روٹی کھائے گا وہ ابد تک زندہ رہے گا ۔
یہ باتیں اس نے کفر نحوم کے ایک عبادت خانہ میں تعلیم دیتے وقت کہیں ۔
اس لئے اس کے شاگردوں میں سے بہتوں نے سنکر کہا کہ یہ کلام ناگوار ہے ۔ اسے کون سن سکتا ہے ؟ ۔
یسوع نے اپنے جی میں جان کر کہ میرے شاگرد آپس میں اس بات پر بڑبڑاتے ہیں ان سے کہا کیا تم اس بات سے ٹھوکر کھاتے ہو ؟ ۔
اگر تم ابن آدم کو اوپر جاتے دیکھو گے جہاں وہ پہلے تھا تو کیا ہوگا ؟ ۔
زندہ کرنے والی تو روح ہے ۔ جسم سے کچھ فائدہ نہیں ۔ جو باتیں میں نے تم سے کہی ہیں وہ روح ہیں اور زندگی بھی ہیں ۔
مگر تم میں سے بعض ایسے ہیں جو ایمان نہیں لائے کیونکہ یسوع شروع سے جانتا تھا کہ جو ایمان نہیں لاتے وہ کون ہیں اور کون مجھے پکڑوائے گا ۔
پھر اس نے کہا اسی لئے میں نے تم سے کہا تھا کہ میرے پاس کوئی نہیں آسکتا جب تک باپ کی طرف سے اسے یہ توفیق نہ دی جائے ۔
اس پر اس کے شاگردوں میں سے بہتیرے الٹے پھر گئے اور اس کے بعد اس کے ساتھ نہ رہے ۔
پس یسوع نے ان بارہ سے کہا کیا تم بھی چلا جانا چاہتے ہو ؟ ۔
شمعون پطرس نے اسے جواب دیا اے خداوند ! ہم کس کے پاس جائیں ؟ ہمیشہ کی زندگی کی باتیں تو تیرے ہی پاس ہیں ۔
اور ہم ایمان لائے اور جان گئے ہیں کہ خدا کا قدوس تو ہی ہے ۔
یسوع نے انہیں جواب دیا کیا میں نے تم بارہ کو نہیں چن لیا ؟ اور تم میں سے ایک شحض شیطان ہے ۔
اس نے شمعون اسکریوتی کے بیٹے یہوداہ کء نسبت کہا کیونکہ یہی جو ان بارہ میں سے تھا اسے پکڑوانے کو تھا ۔
ان باتوں کے بعد یسوع گلیل میں پھرتا رہا کیونکہ یہودیہ میں پھرنا نہ چاہتا تھا ۔ اس لئے کہ یہودی اس کے قتل کی کوشش میں تھے ۔
اور یہودیوں کی عید خیام نزدیک تھی ۔
پس اس کے بھائیوں نے اس سے کہا یہاں سے روانہ ہوکر یہودیہ کو چلاجا تاکہ جو کام تو کرتا ہے انہیں تیرے شاگرد بھی دیکھیں ۔
کیونکہ ایسا کوئی نہیں جو مشہور ہونا چاہے اور چھپ کر کام کرے ۔ اگر تو یہ کام کرتا ہے تو اپنے آپ کو دنیا پر ظاہر کر ۔
کیونکہ اس کے بھائی بھی اس پر یمان نہ لائے تھے ۔
پس یسوع نے ان سے کہا کہ میرا تو ابھی وقت نہیں آیا مگر تمہارے لئے سب وقت ہیں ۔
دنیا تم سے عداوت نہیں رکھ سکتی لیکن مجھ سے رکھتی ہے کیونکہ میں اس پر گواہی سیتا ہوں کہ اس کے کام برے ہیں ۔
تم عید میں جاو ۔ میں ابھی اس عید میں نہیں جاتا کیونکہ ابھی تک میرا وقت پورا نہیں ہوا ۔
یہ باتیں ان سے کہہ کر وہ گلیل ہی میں رہا ۔
لیکن جب اس کے بھائی عید میں چلے گئے اس وقت وہ بھی گیا ۔ ظاہر انہیں بلکہ گویا پوشیدہ ۔
پس یہودی اسے عید میں یہ کہہ کر ڈھونڑنے لگے کہ وہ کہاں ہے ؟ ۔
اور لوگوں میں اس کی بابت چپکے چپکے بہت سی گفتگو ہوئی ۔ بعض کہتے تھے وہ نیک ہے اور بعض کہتے تھے نہیں بلکہ وہ لوگوں کو گمراہ کرتا ہے ۔
تو بھی یہودیوں کے ڈر سے کوئی شحض اس کی بابت صاف صاف نہ کہتا تھا ۔
اور جب عید کے آدھے دن گزر گئے تو یسوع ہیکل میں جاکر تعلیم دینے لگا ۔
پس یہودیوں نے تعجب کر کے کہا کہ اس کو بغیر پڑھے کیونکر علم آگیا ؟ ۔
یسوع نے جواب میں ان سے کہا کہ میری تعلیم میری نہیں بلکہ میرے بھیجنے والے کی ہے ۔
اگر کوئی اس کی مرضی پر چلنا چاہے تو وہ اس تعلیم کی بابت جان جائے گا کہ خدا کی طرف سے ہے یا میں اپنی طرف سے کہتا ہوں ۔
جو اپنی طرف سے کچھ کہتا ہے وہ اپنی عزت چاہتا ہے لیکن جو اپنے بھیجنے والے کی عزت چاہتا ہے وہ سچا ہے اور اس میں ناراستی نہہیں ۔
کیا موسٰی نے تمہیں شریعت نہیں دی ؟ تو بھی تم میں سے شریعت پر کوئی عمل نہیں کرتا ۔ تم کیوں میرے قتل کی کوشش میں ہو ؟ ۔
لوگوں نے جواب دیا تجھ میں تو بدررح ہے ۔ کون تیرے قتل کی کوشش میں ہے ؟ ۔
یسوع نے جواب میں ان سے کہا میں نے ایک کام کیا اور تم سب تعجب کرتے ہو ۔
اس سبب سے موسٰی نے تمہیں ختنہ کا حکم دیا ہے ( حالانکہ وہ موسٰی کی طرف سے نہیں بلکہ باپ دادا سے چلا آیا ہے ) اور تم سبت کے دن آدمی کا ختنہ کرتے ہو ۔
جب سبب کو آدمی کا ختنہ کیا جاتا تاکہ موسٰی کی شریعت کا حکم نہ ٹوٹے تو کیا مجھ سے اس لئے ناراض ہو کہ میں نے سبب کے دن ایک آدمی کو بالکل تندرست کر دیا ؟ ۔
ظاہر کے موافق فیصلہ نہ کرو بلکہ انصاف سے فیصلہ کرو ۔
تب بعض یروشلیمی کہنے لگے کیا یہ وہی نہیں جس کے قتل کی کوشش ہورہی ہے ؟ ۔
لیکن دیکھو یہ صاف صاف کہتا ہے اور وہ اس سے کچھ نہیں کہتے ۔ کیا ہوسکتا ہے کہ سرداروں نے سچ جان لیا کہ مسیح یہی ہے ؟ ۔
اس کو تو ہم جانتے ہیں کہ کہاں کا ہے مگر مسیح جب آئے گا تو کوئی نہ جائے گا کہ وہ کہاں کا ہے ۔
پس یسوع نے ہیکل میں تعلیم دیتے وقت پکار کر کہا کہ تم مجھے بھی جانتے ہو اور یہ بھی جانتے ہو کہ میں کہاں کا ہوں اور میں آپ سے نہیں آیا مگر جس نے مجھے بھیجا ہے وہ سچا ہے ۔ اس کو تم نہیں جانتے ۔
میں اسے جانتا ہوں اس لئے کہ میں اس کی طرف سے ہوں اور اسی نے مجھے بھیجا ہے ۔
پس وہ اسے پکڑنے کی کوشش کرنے لگے لیکن اس لئے کہ اس کا وقت ابھی نہ آیا تھا کسی نے اس پر ہاتھ نہ ڈالا ۔
مگر بھیڑ میں سے بہتیرے اس پر ایمان لائے اور کہنے لگے کہ مسیح جب آئے گا تو کیا ان سے زیادہ معجزے دکھائے گا جو اس نے دکھائے ؟ ۔
فریسیوں نے لوگوں کو سنا کہ اس کی بابت چپکے چپکے یہ گفتگو کرتے ہیں ۔ پس سردار کاہنوں اور فریسیوں نے اسے پکڑنے کو پیادے بھیجے ۔
یسوع نے کہا میں اور تھوڑے دنوں تک تمہارے پاس ہوں ۔ پھر اپنے بھیجنے والے کے پاس چلا جاونگا ۔
تم مجھے ڈھونڑوگے مگر نہ پاوگے اور جہاں میں ہوں تم نہیں آسکتے ۔
یہودیوں نے آپس میں کہا یہ کہاں جائے گا کہ ہم اسے نہ پائیں گے ؟ کیا ان کے پاس جائے گا جو یونانیوں میں جابجا رہتے ہیں اور یونانیوں کو تعلیم دے گا ؟ ۔
یہ کیا بات ہے جو اس نے کہی کہ تم مجھے ڈھونڑوگے مگر نہ پاوگے اور جہاں میں ہوں تم نہیں آسکتے ؟ ۔
پھر عید کے آخری دن جو خاص دن ہے یسوع کھڑا ہوا اور پکار کر کہا اگر کوئی پیاسا ہو تو میرے پاس آکر پئے ۔
جو مجھ پر ایمان لائے گا اس کے اندر سے جیسا کہ کتاب مقدس میں آیا ہے زندگی کے پانی کی ندیاں جاری ہونگی ۔
اس نے یہ بات روح کی بابت کہی جسے وہ پانے کو تھے جو اس پر ایمان لائے کیونکہ روح اب تک نازل نہ ہوا تھا اس لئے کہ یسوع ابھی اپنے جلال کو نہ پہنچا تھا ۔
پس بھیڑ میں بعض نے یہ باتیں سنکر کہا بیشک یہی وہ نبی ہے ۔
اوروں نے کہا یہ مسیح ہے اور بعض نے کہا کیوں ؟ کیا مسیح گلیل سے آئے گا ؟ ۔
کیا کتاب مقدس میں یہ نہیں آیا کہ مسیح داود کی نسل اور بیت لحم کے گاوں سے آئے گا جہاں کا داود تھا ؟ ۔
پس لوگوں میں اس کے سبب سے اختلاف ہوا ۔
اور ان میں سے بعض اس کو پکڑنا چاہتے تھے مگر کسی نے اس پر ہاتھ نہ ڈالا ۔
پس پیادے سردار کاہنوں اور فریسیوں کے پاس آئے اور انہوں نے ان سے کہا تم اسے کیوں نہ لائے ؟ ۔
پیادوں نے جواب دیا کہ انسان نے کبھی ایسا کلام نہیں کیا ۔
فریسیوں نے انہیں جواب دیا کیا تم بھی گمراہ ہوگئے ؟ ۔
بھلا سرداروں یا فریسیوں میں سے بھی کوئی اس پر ایمان لایا ؟ ۔
مگر یہ عام لوگ جو شریعت سے واقف نہیں لعنتی ہیں ۔
نیکدیمس نے جو پہلے اس کے پاس آیا تھا اور انہی میں سے تھا ان سے کہا ۔
کیا ہماری شریعت کسی شخص کو مجرم ٹھہراتی ہے جب تک پہلے اس کی سنکر جان نہ لے کہ وہ کیا کرتا ہے ؟ ۔
انہوں نے اس کے جواب میں کہا کیا تو بھی گلیل کا ہے ؟ تلاش کر اور دیکھ کہ گلیل میں سے کوئی نبی برپا نہیں ہونیکا ۔
[ پھر ان میں سے ہر ایک اپنے گھر چلا گیا ۔
مگر یسوع زیتون کے پہاڑ گیا ۔
صبح سویرے ہی وہ پھر ہیکل میں آیا اور سب لوگ اس کے پاس آئے اور وہ بیٹھ کر انہیں تعلیم دینے لگا ۔
اور فقیہ اور فریسی ایک عورت کو لائے جو زنا میں پکڑی گئی تھی اور اسے بیچ میں کھڑا کر کے یسوع سے کہا ۔
اے استاد ! یہ عورت زنا میں عین فعل کے وقت پکڑی گئی ہے ۔
توریت میں موسٰی نے ہم کو حکم دیا ہے کہ ایسی عورتوں کو سنگسار کریں ۔ پس تو اس عورت کی نسبت کیا کہتا ہے ؟ ۔
انہوں نے اسے آزمانے کے لئے یہ کہا تاکہ اس پر الزام لگانے کا کوئی سبب نکالیں مگر یسوع جھک کر انگلی سے زمین پر لکھنے لگا ۔
جب وہ اس سے سوال کرتے ہی رہے تو اس نے سیدھے ہو کر ان سے کہا کہ جو تم میں بیگناہ ہو وہی پہلے اس کے پتھر مارے ۔
اور پھر جھک کر زمین کر انگلی سے لکھنے لگا ۔
وہ یہ سنکر بڑوں سے لے کر چھوٹوں تک ایک ایک کر کے نکل گئے اور یسوع اکیلا رہ گیا اور عورت وہیں بیچ میں رہ گئی ۔
یسوع نے سیدھے ہو کر اس سے کہا اے عورت یہ لوگ کہاں گئے ؟ کیا کسی نے تجھ پر حکم نہیں لگایا ؟ ۔
اس نے کہا اے خداوند کسی نے نہیں ۔ یسوع نے کہا میں بھی تجھ پر حکم نہیں لگاتا ۔ جا ۔ پھر گناہ نہ کرنا ۔ ]
یسوع نے پھر ان سے مخاطب ہو کر کہا دنیا کا نور میں ہوں ۔ جو میری پیروی کرے گا وہ اندھیرے میں نہ چلے گا بلکہ زندگی کا نور پائے گا ۔
فریسیوں نے اس سے کہا تواپنی گواہی آپ دیتا ہے ۔ تیری گواہی سچی نہیں ۔
یسوع نے جواب میں ان سے کہا اگر چہ میں اپنی گواہی آپ دیتا ہوں تو بھی میری گواہی سچی ہے کیونکہ مجھے معلوم ہے کہ میں کہاں سے آیا ہوں اور کہاں کو جاتا ہوں لیکن تم کو معلوم نہیں کہ میں کہاں سے آتا ہوں یا کہاں کو جاتا ہوں ۔
تم جسم کے مطابق فیصلہ کرتے ہو ۔ میں کسی کا فیصلہ نہیں کرتا ۔
اور اگر میں فیصلہ کروں بھی تو میرا فیصلہ سچا ہے کیونکہ میں اکیلا نہیں بلکہ میں ہوں اور باپ ہے جس نے مجھے بھیجا ہے ۔
اور تمہاری توریت میں بھی لکھا ہے کہ دو آدمیوں کی گواہی ملکر سچی ہوتی ہے ۔
ایک تو میں خود اپنی گواہی دیتا ہوں اور ایک باپ جس نے مجھے بھیجا میری گواہی دیتا ہے ۔
انہوں نے اس سے کہا تیرا باپ کہاں ہے ؟ یسوع نے جواب دیا نہ تم مجھے جانتے ہو نہ میرے باپ کو ۔ اگر مجھے جانتے تو میرے باپ کو بھی جانتے ۔
اس نے ہیکل میں تعلیم دیتے وقت یہ باتیں بیت المال میں کہیں اور کسی نے اس کو نہ پکڑا کیونکہ ابھی تک اس کا وقت نہ آیا تھا ۔
اس نے پھر ان سے کہا میں جاتا ہوں اور تم مجھے ڈھونڑوگے اور اپنے گناہ میں مروگے ۔ جہاں میں جاتا ہوں تم نہیں آسکتے ۔
پس یہودیوں نے کہا کیا وہ اپنے آپ کو مار ڈالے گا جو کہتا ہے جہاں میں جاتا ہوں تم نہیں آسکتے ؟ ۔
اس نے ان سے کہا تم نیچے کے ہو ۔ میں اوپر کا ہوں ۔ تم دنیا کے ہو ۔ میں دنیا کا نہیں ہوں ۔
اس لئے میں نے تم سے یہ کہا کہ اپنے گناہوں میں مروگے کیونکہ اگر تم ایمان نہ لاوگے کہ میں وہی ہوں تو اپنے گناہوں میں مروگے ۔
انہوں نے اس سے کہا تو کون ہے ؟ یسوع نے ان سے کہا وہی ہوں جو شروع سے تم سے کہتا آیا ہوں ۔
مجھے تمہاری نسبت بہت کچھ کہنا اور فیصلہ کرنا ہے لیکن جس نے مجھے بھیجا وہ سچا ہے اور جو میں نے اس سے سنا وہی دنیا سے کہتا ہوں ۔
وہ نہ سمجھے کہ ہم سے باپ کی نسبت کہتا ہے ۔
پس یسوع نے کہا کہ جب تم ابن آدم کو اونچے پر چڑھاوحے تو جانو گے کہ میں وہی ہوں اور اپنی طرف سے کچھ نہیں کرتا بلکہ جس طرح باپ نے مجھے سکھایا اسی طرح یہ باتیں کہتا ہوں ۔
اور جس نے مجھے بھیجا وہ میرے ساتھ ہے ۔ اس نے مجھے اکیلا نہیں چھوڑا کیونکہ میں ہمیشہ وہی کام کرتا ہوں جو اسے پسند آتے ہیں ۔
جب وہ یہ باتیں کہہ رہا تھا تو بہتیرے اس پر ایمان لائے ۔
پس یسوع نے ان یہودیوں سے کہا جنہوں نے اس کا یقین کیا تھا کہ اگر تم میرے کلام پر قائم رہوگے تو حقیقت میں میرے شاگرد ٹھہروگے ۔
اور سچائی سے واقف ہوگے اور سچائی تم کو آزاد کرے گی ۔
انہوں نے اس سے جواب دیا ہم تو ابرہام کی نسل سے ہیں اور کبھی کسی کی غلامی میں نہیں رہے ۔ تو کیونکر کہتا ہے کہ تم آزاد کئے جاوگے ؟ ۔
یسوع نے انہیں جواب دیا میں تم سے سچ کہتا ہوں کہ جو کوئی گناہ کرتا ہے گناہ کا غلام ہے ۔
اور غلام ابد تک گھر میں نہیں رہتا بیٹا ابد تک رہتا ہے ۔
پس اگر بیٹا تمہیں آزاد کرے گا تو تم واقعی آزاد ہوگے ۔
میں جانتا ہوں کہ تم ابرہام کی نسل سے ہو تو بھی میرے قتل کی کوشش میں ہو کیونکہ میرا کلام تمہارے دل میں جگہ نہیں پاتا ۔
میں نے حو اپنے باپ کے ہاں دیکھا ہے وہ کہتا ہوں اور تم نے جو اپنے باپ سے سنا ہے وہ کرتے ہو ۔
انہوں نے جواب میں اس سے کہا ہمارا باپ تو ابرہام ہے ۔ یسوع نے ان سے کہا اگر تم ابرہام کے فرزند ہوتے تو ابرہام کے سے کام کرتے ۔
لیکن اب تم مجھ جیسے شخص کے قتل کی کوشش میں ہو جس نے تم کو وہی حق بات بتائی جو خدا سے سنی ۔ ابرہام نے تو یہ نہیں کیا تھا ۔
تم اپنے باپ کے سے کام کرتے ہو ۔ انہوں نے اس سے کہا ہم حرام سے پیدا نہیں ہوئے ۔ ہمارا ایک باپ ہے یعنی خدا ۔
یسوع نے ان سے کہا اگر خدا تمہارا باپ ہوتا تو تم مجھ سے محبت رکھتے اس لئے کہ میں خدا میں سے نکلا اور آیا ہوں کیونکہ میں آپ سے نہیں آیا بلکہ اسی نے مجھے بھیجا ۔
تم میری باتیں کیوں نہیں سمجھتے ؟ اس لئے کہ میرا کلام سن نہیں سکتے ۔
تم اپنے باپ ابلیس سے ہو اور اپنے باپ کی خواہشوں کو پورا کرنا چاہتے ہو ۔ وہ شروع ہی سے خونی ہے اور سچائی پر قائم نہیں رہا کیونکہ اس میں سچائی ہے نہیں ۔ جب وہ جھوٹ بولتا ہے تو اپنی ہی سی کہتا ہے کیونکہ وہ جھوٹا ہے بلکہ جھوٹ کا باپ ہے ۔
لیکن میں جو سچ بولتا ہوں اسی لئے تم میرا یقین نہیں کرتے ۔
تم میں کون مجھ پر گناہ ثابت کرتا ہے ؟ اگر میں سچ بولتا ہوں تو میرا یقین کیوں نہیں کرتے ؟ ۔
جو خدا سے ہوتا ہے وہ خدا کی باتیں سنتا ہے ۔ تم اس لئے نہیں سنتے کہ خدا سے نہیں ہو ۔
یہودیوں نے جواب میں اس سے کہا کیا ہم خوب نہیں کہتے کہ سامری ہے اور تجھ میں بد روح ہے ؟ ۔
یسوع نے جواب دیا کہ مجھ میں بد روح نہیں مگر میں اپنے باپ کی عزت کرتا ہوں اور تم میری بے عزتی کرتے ہو ۔
لیکن میں اپنی بزرگی نہیں چاہتا ۔ ہاں ۔ ایک ہے جو اسے چاہتا اور فیصلہ کرتا ہے ۔
میں تم سے سچ کہتا ہوں کہ اگر کوئی شخص میرے کلام پر عمل کرے گا تو ابد تک کبھی موت کو نہ دیکھیگا ۔
یہودیوں نے اس سے کہا کہ اب ہم جان لیا کہ تجھ میں بد روح ہے ابرہام مرگیا اور نبی مرگئے مگر تو کہتا ہے کہ اگر کوئی میرے کلام پر عمل کرے گا تو ابد تک کبھی موت کا مزہ نہ چکھیگا ۔
ہمارا باپ ابرہام جو مرگیا کیا تو اس سے بڑا ہے ؟ اور نبی بھی مرگئے ۔ تو اپنے آپ کو کیا ٹھہراتا ہے ؟ ۔
یسوع نے جواب دیا اگر میں آپ اپنی بڑائی کروں تو میری بڑائی کچھ نہیں لیکن میری بڑائی میرا باپ کرتا ہے جسے تم کہتے ہو کہ ہمارا خدا ہے ۔
تم نے اسے نہیں جانا لیکن میں اسے جنتا ہوں اور اگر کہوں کہ اسے نہیں جانتا تو تمہاری طرح جھوٹا بنونگا مگر میں اسے جانتا اور اس کے کلام پر عمل کرتا ہوں ۔
تمہارا باپ ابرہام میرا دن دیکھنے کی امید پر بہت خوش تھا چنانچہ اس نے دیکھا اور خوش ہوا ۔
یہودیوں نے اس سے کہا تیری عمر تو ابھی پچاس برس کی نہیں پھر کیا تو نے ابرہام کو دیکھا ہے ؟ ۔
یسور نے ان سے کہا میں تم سے سچ کہتا ہوں کہ پیشتر اس سے کہ ابرہام پیدا ہوا میں ہوں ۔
پس انہوں نے اسے مارنے کو پتھر اٹھائے مگر یسوع چھپ کر ہیکل سے نکل گیا ۔
پھر اس نے جاتے وقت ایک شخص کو دیکھا جو جنم کا اندھا تھا ۔
اور اس کے شاگردوں نے اس سے پوچھا کہ اے ربی ! کس نے گناہ کیا تھا جو یہ اندھا پیدا ہوا ۔ اس شخص نے یا اس کے ماں باپ لے ؟ ۔
یسوع نے جواب دیا کہ نہ اس نے گناہ کیا تھا نہ اس کے ماں باپ لے بلکہ یہ اس لئے ہوا کہ خدا کے کام اس میں ظاہر ہوں ۔
جس نے مجھے بھیجا ہے ہمیں اس کے کام دن ہی دن کو کرنا ضرور ہے ۔ وہ رات آنے والی ہے جس میں کوئی شخص کام نہیں کرسکتا ۔
جب تک میں دنیا میں ہوں دنیا کا نور ہوں ۔
یہ کہہ کر اس نے زمین پر تھوکا اور تھوک سے مٹی سانی اور وہ مٹی اندھے کی آنکھوں پر لگاکر ۔
اس سے کہا جا شیلوخ ( جس کا ترجمہ : " بھیجا ہوا " ہے ) کے حوض میں دھولے ۔ پس اس نے جاکر دھویا اور بینا ہو کر واپس آیا ۔
پس پڑوسی اور جن جن لوگوں نے پہلے اس کو بھیک مانگتے دیکھا تھا کہنے لگے کیا یہ وہ نہیں جو بیٹھا بھیک مانگا کرتا تھا ؟ ۔
بعض نے کہا یہ وہی ہے اوروں نے کہا نہیں لیکن کوئی اس کا ہم شکل ہے ۔ اس نے کہا میں وہی ہوں ۔
پس وہ اس سے کہنے لگے پھر تیری آنکھیں کیونکر کھل گئیں ؟ ۔
اس نے جواب دیا کہ اس شخص نے جس کا نام یسوع ہے مٹی سانی اور میری آنکھوں پر لگا کر مجھ سے کہا شیلوخ میں جاکر دھولے ۔ پس میں گیا اور دھوکر بینا ہوگیا ۔
انہوں نے اس سے کہا وہ کہاں ہے ؟ اس نے کہا میں نہیں جانتا ۔
لوگ اس شخص کو جو پہلے اندھا تھا فریسیوں کے پاس لے گئے ۔
اور جس رور یسوع نے مٹی سان کر اس کی آنکھیں کھولی تھیں وہ سبت کا دن تھا ۔
پھر فریسیوں نے بھی اس سے پوچھا تو کس طرح بینا ہوا ؟ اس نے ان سے کہا اس نے میری آنکھوں پر مٹی لگائی ۔ پھر میں نے دھو لیا اور اب بینا ہوں ۔
پس بعض فریسی کہنے لگے یہ آدمی خدا کی طرف سے نہیں کیونکہ سبت کے دن کو نہیں مانتا مگر بعض نے کہا کہ گنہگار آدمی کیونکر ایسے معجزے دکھا سکتا ہے ؟ پس ان میں اختلاف ہوا ۔
انہوں نے پھر اس اندھے سے کہا کہ اس نے جو تیری آنکھیں کھولیں تو اس کے حق میں کیا کہتا ہے ؟ اس نے کہا وہ نبی ہے ۔
لیکن یہودیوں کو یقین نہ آیا کہ یہ اندھا تھا اور بینا ہوگیا ہے ۔ جب تک انہوں نے اس کے ماں باپ کو جو بینا ہوگیا تھا بلا کر ۔
ان سے پوچھ لیا کہ کیا یہ تمہارا بیٹا ہے جسے تم کہتے ہو کہ اندھا پیدا ہوا تھا ؟ پھر وہ اب کیونکر دیکھتا ہے ؟ ۔
اس کے ماں باپ نے جواب میں کہا ہم جانتے ہیں کہ یہ ہمارا بیٹا ہے اور اندھا پیدا ہوا تھا ۔
لیکن یہ ہم نہیں جانتے کہ اب وہ کیونکر دیکھتا ہے اور نہ یہ جانتے ہیں کہ کس نے اس کی آنکھیں کھولیں ۔ وہ تو بالغ ہے ۔ اسی سے پوچھو ۔ وہ اپنا حال آپ کہہ دے گا ۔
یہ اس کے ماں باپ نے یہودیوں کے ڈر سے کہا کیونکہ یہودی ایکا کرچکے تھے کہ اگر کوئی اس کے مسیح ہونے کا اقرار کرے تو عبادت خانہ سے خارج کیا جائے ۔
اس واسطے اس کے ماں باپ نے کہا کہ وہ بالغ ہے اسی سے پوچھو ۔
پس انہوں نے اس شخص کو جو اندھا تھا دوبارہ بلا کر کہا کہ خدا کی تمجید کر ۔ ہم تو جانتے ہیں کہ یہ آدمی گنہگار ہے ۔
اس نے جواب دیا میں نہیں جانتا کہ وہ گنہگار ہے یا نہیں ۔ ایک بات جانتا ہوں کہ میں اندھا تھا ۔ اب بینا ہوں ۔
پھر انہوں نے اس سے کہا کہ اس نے تیرے ساتھ کیا کیا ؟ کس طرح تیری آنکھیں کھولیں ؟ ۔
اس نے انہیں جواب دیا میں تو تم سے کہہ چکا اور تم نے نہ سنا ۔ دوبارہ کیوں سننا چاہتے ہو ؟ کیا تم بھی اس کے شاگرد ہونا چاہتے ہو ؟ ۔
وہ اسے برا بھلا کہہ کر کہنے لگے کہ تو ہی اس کا شاگرد ہے ۔ ہم تو موسٰی کے شاگرد ہیں ۔
ہم جانتے ہیں کہ خدا نے موسٰی کے ساتھ کلام کیا ہے مگر اس شخص کو نہیں جانتے کہ کہاں کا ہے ۔
اس آدمی نے جواب میں ان سے کہا یہ تو تعجب کی بات ہے کہ تم نہیں جانتے کہ وہ کہاں کا ہے حالانکہ اس نے میری آنکھیں کھولیں ۔
ہم جانتے ہیں کہ خسا گنہگاروں کی نہیں سنتا لیکن اگر کوئی خدا پرست ہو اور اس کی مرضی پر چلے تو وہ اس کی سنتا ہے ۔
دنیا کے شروع سے کبھی سننے میں نہیں آیا کہ کسی نے جنم کے آندھے کی آنکھیں کھولی ہوں ۔
اگر یہ شخص خدا کی طرف سے نہ ہوتا تو کچھ نہ کرسکتا ۔
انہوں نے جواب میں اس سے کہا تو تو باکل گناہوں میں پیدا ہوا ۔ تو ہم کو کیا سکھاتا ہے ؟ اور انہوں نے اسے باہر نکال دیا ۔
یسوع نے سنا کہ انہوں نے اسے باہر نکال دیا اور جب اس سے ملا تو کہا کیا تو خدا کے بیٹے پو ایمان لاتا ہے ؟ ۔
اس نے جواب میں کہا اے خداوند وہ کون ہے کہ میں اس پر ایمان لاوں ؟ ۔
یسوع نے اس سے کہا تو نے تو اسے دیکھا ہے اور جو تجھ سے باتیں کرتا ہے وہی ہے ۔
اس نے کہا اے خداوند میں ایمان لاتا ہوں اور اسے سجدہ کیا ۔
یسوع نے کہا میں دنیا میں عدالت کے لئے آیا ہوں تاکہ جو نہیں دیکھتے وہ دیکھیں اور جو دیکھتے ہیں وہ اندھے ہو جائیں ۔
جو فریسی اس کے ساتھ تھے انہوں نے یہ باتیں سنکر اس سے کہا کیا ہم بھی آندھے ہیں ؟ ۔
یسوع نے ان سے کہا کہ اگر تم اندھے ہوتے تو گنہگار نہ ٹھہرتے ۔ مگر اب کہتے ہو کہ ہم دیکھتے ہیں ۔ پس تمہاراگناہ قائم رہتا ہے ۔
میں تم سے سچ کہتا ہوں کہ جو کوئی دروازہ سے بھیڑ خانہ میں داخل نہیں ہوتا بلکہ اور کسی طرف سے چڑھ جاتا ہے وہ چور اور ڈاکو ہے ۔
لیکن جو دروازہ سے داخل ہوتا ہے وہ بھیڑوں کا چرواہا ہے ۔
اس کے لئے دربان دروازہ کھول دیتا ہے اور بھیڑیں اس کی آواز سنتی ہیں اور وہ اپنی بھیڑوں کو نام بنام بلا کر باہر لے جاتا ہے ۔
جب وہ اپنی سب بھیڑوں کو باہر نکال چکتا ہے تو ان کے آگے آگے چلتا ہے اور بھیڑیں اس کے پیچھے پیچھے ہولیتی ہیں کیونکہ وہ اس کی آواز پہچانتی ہیں ۔
مگر وہ غیر شخص کے پیچھے نہ جائیں گی بلکہ اس سے بھاگیں گی کیونکہ غیروں کی آواز نہیں پہچانتیں ۔
یسوع نے ان سے یہ تمثیل کہی لیکن وہ نہ سمجھے کہ یہ کیا باتیں ہیں جو ہم سے کہتا ہے ۔
پس یسوع نے ان سے پھر کہا میں تم سے سچ کہتا ہوں کہ بھیڑوں کا دروازہ میں ہوں ۔
جتنے مجھ سے پہلے آئے سب چور اور ڈاکو ہیں مگر بھیڑوں نے ان کی نہ سنی ۔
دروازہ میں ہوں اگر کوئی مجھ سے داخل ہو تو نجات پائے گا اوقر اندر باہر آیا جایا کرے گا اور چارا پائے گا ۔
چور نہیں آتا مگر چرانے اور مار ڈالنے اور ہلاک کرنے کو ۔ میں اس لئے آیا کہ وہ زندگی پائیں اور کثرت سے پائیں ۔
اچھا چرواہا میں ہوں ۔ اچھا چرواہا بھیڑوں کے لئے اپنی جان دیتا ہے ۔
مزدور جو نہ چرواہا ہے نہ بھیڑوں کا مالک ۔ بھیڑئے کو آتے دیکھ کر بھیڑوں کو چھوڑ کر بھاگ جاتا ہے اور بھیڑیا ان کو پکڑتا اور پراگندہ کرتا ہے ۔
وہ اس لئے بھاگ جاتا ہے کہ مزدور ہے اور اس کو بھیڑوں کی فکر نہیں ۔
اچھا چرواہا میں ہوں ۔ جس طرح باپ مجھے جانتا ہے اور میں باپ کو جانتا ہوں ۔
اسی طرح میں اپنی بھیڑوں کو جانتا ہوں اور میری بھیڑیں مجھے جانتی ہیں اور میں بھیڑوں کے لئے اپنی جان دیتا ہوں ۔
اور میری اور بھی بھیڑیں ہیں جو اس بھیڑ خانہ کی نہیں ۔ مجھے ان کو بھی لانا ضرور ہے اور وہ میری آواز سنیں گی ۔ پھر ایک ہی گلہ اور ایک ہی چرواہا ہوگا ۔
باپ مجھ سے اس لئے محبت رکھتا ہے کہ میں اپنی جان دیتا ہوں تاکہ اسے پھر لے لوں ۔
کوئی اسے مجھ سے چھینتا نہیں بلکہ میں اسے آپ ہی دیتا ہوں مجھے اس کے دینے کا بھی اختیار ہے اور اسے پھر لینے کا بھی اختیار ہے ۔ یہ حکم میرے باپ سے مجھے ملا ۔
ان باتوں کے سبب سے یہودیوں میں پھر اختلاف ہوا ۔
ان میں سے بہتیرے تو کہنے لگے کہ اس میں بد روح ہے اور وہ دیوانہ ہے ۔ تم اس کی کیوں سنتے ہو ؟ ۔
اوروں نے کہا یہ ایسے شخص کی باتیں نہیں جس میں بد روح ہو ۔ کیا بد روح اندھوں کی آنکھیں کھول سکتی ہے ؟ ۔
یروشلیم میں عید تجدید ہوئی اور جاڑے کا موسم تھا ۔
اور یسوع ہیکل کے اندر سلیمانی برآمدہ میں ٹہل رہا تھا ۔
پس یہودیوں نے اس کے گرد جمع ہو کر اس سے کہا تو کب تک ہمارے دل کو ڈانوانڑول رکھیگا ؟ اگر تو مسیح ہے تو ہم سے صاف کہہ دے ۔
یسوع نے انہیں جواب دیا کہ میں نے تو تم سے کہہ دیا مگر تم یقین نہیں کرتے ۔ جو کام میں اپنے باپ کے نام سے کرتا ہوں وہی میرے گواہ ہیں ۔
لیکن تم اس لئے یقین نہیں کرتے کہ میری بھیڑوں میں سے نہیں ہو ۔
میری بھیڑیں میری آواز سنتی ہیں اور میں انہیں جانتا ہوں اور وہ میرے پیچھے پیچھے چلتی ہیں ۔
اور میں انہیں ہمیشہ کی زندگی بخشتا ہوں اور وہ ابد تک کبھی ہلاک نہ ہونگی اور کوئی انہیں میرے ہاتھ سے چھین نہ لے گا ۔
میرا باپ جس نے مجھے وہ دی ہیں سب سے بڑا ہے اور کوئی انہیں باپ کے ہاتھ سے نہیں چھین سکتا ۔
میں اور باپ ایک ہیں ۔
یہودیوں نے اسے سنگسار کرنے کے لئے پھر پتھر اٹھائے ۔
یسوع نے انہیں جواب دیا کہ میں نے تم کو باپ کی طرف سے بہتیرے اچھے کام دکھائے ہیں ۔ ان میں سے کس کام کے سبب سے مجھے سنگسار کرتے ہو ؟ ۔
یہودیوں نے اسے جواب دیا کہ اچھے کام کے سبب سے نہیں بلکہ کفر کے سبب سے تجھے سنگسار کرتے ہیں اور اس لئے کہ تو آدمی ہو کر اپنے آپ کو خدا بناتا ہے ۔
یسوع نے انہیں جواب دیا کیا تمہاری شریعت میں یہ نہیں لکھا ہے کہ میں نے کہا تم خدا ہو ؟ ۔
جبکہ اس نے انہیں خدا کہا جنکے پاس خدا کا کلام آیا ( اور کتاب مقدس کا باطل ہونا ممکن نہیں ) ۔
آیا تم اس شخص سے جسے باپ نے مقدس کر کے دنیا میں بھیجا کہتے ہوکہ تو کفر بکتا ہے اس لئے کہ میں نے کہا میں خدا کا بیٹا ہوں ؟ ۔
اگر میں اپنے باپ کے کام نہیں کرتا تو میرا یقین نہ کرو ۔
لیکن اگر میں کرتا ہوں تو گو میرا یقین نہ کرو مگر ان کاموں کا تا یقین کرو تاکہ تم جانو اور سمجھو کہ باپ مجھ میں ہے اور میں باپ میں ۔
انہوں نے پھر اسے پکڑنے کی کوشش کی لیکن وہ ان کے ہاتھ سے نکل گیا ۔
وہ پھر یردن کے پار اس جگہ چلا گیا جہاں یوجنا پہلے بپتسمہ دیا کرتا تھا اور وہیں رہا ۔
اور بہتیرے اس کے پاس آئے اور کہتے تھے کہ یوحنا نے کوئی معجزہ نہیں دکھایا مگر جو کچھ یوحنا نے اس کے حق میں کہا تھا وہ سچ تھا ۔
اور وہاں بہتیرے اس پر ایمان لائے ۔
مریم اور اس کی بہن مرتھا کے گاوں بیت عنیاہ کا لعزر نام ایک آدمی بیمار تھا ۔
یہ وہی مریم تھی جس نے خداوند پر عطر ڈال کر اپنے بالوں سے اس کے پاوں پونچھے ۔ اسی کا بھائی لعزر بیمار تھا ۔
پس اس کی بہنوں نے اسے یہ کہلا بھیجا کہ اے خداوند دیکھ جسے تو عزیز رکھتا ہے وہ بیمار ہے ۔
یسوع نے سنکر کہا کہ یہ بیماری موت کی نہیں بلکہ خدا کے جلال کے لئے ہے تا کہ اس کے وسیلہ سے خدا کے بیٹے کا جلال ظاہر ہو ۔
اور یسوع مرتھا اور اس کی بہن اور لعزر سے محبت رکھتا تھا ۔
پس جب اس نے سنا کہ وہ بیمار ہے تو جس جگہ تھا وہیں دو دن اور رہا ۔
پھر اس کے بعد شاگردوں سے کہا آو پھر یہودیہ کو چلیں ۔
شاگردوں نے اس سے کہا اے ربی ! ابھی تو یہودی تجھے سنگسار کرنا چاہتے تھے اور تو پھر وہاں جاتا ہے ؟ ۔
یسور نے جواب دیا کیا دن کے بارہ گھنٹے نہیں ہوتے ؟ اگر کوئی دن کو چلے تو ٹھوکر نہیں کھاتا کیونکہ وہ دنیا کی روشنی دیکھتا ہے ۔
لیکن اگر کوئی رات کو چلے تو ٹھوکر کھاتا ہے کیونکہ اس میں روشنی نہیں ۔
اس نے یہ باتیں کہیں اور اس کے بعد ان سے کہنے لگا کہ ہمارا دوست لعزر سوگیا ہے لیکن میں اسے جگانے جاتا ہوں ۔
پس شاگردوں نے اس سے کہا اے خداوند ! اگر سوگیا ہے تو بچ جائے گا ۔
یسوع نے تو اس کی موت کی بابت کہا تھا مگر وہ سمجھے کہ آرام کی نیند کی بابت کہا ۔
تب یسوع نے ان سے صاف کہہ دیا کہ لعزر مرگیا ۔
اور میں تمہارے سبب سے خوش ہوں کہ وہاں نہ تھا تاکہ تم ایمان لاو لیکن آو ہم اس کے پاس چلیں ۔
پس توما نے جسے توام کہتے تھے اپنے ساتھ کے شاگردوں سے کہا کہ آو ہم بھی چلیں تاکہ اس کے ساتھ مریں ۔
پس یسوع کو آکر معلوم ہوا کہ اسے قبر میں رکھے چار دن ہوئے ۔
بیت عنیاہ یروشیلم کے نزدیک قریبا دو سیل کے فاصلہ پر تھا ۔
اور بہت سے یہودی مرتھا اور مریم کو ان کے بھائی کے بارے میں تسلی دینے آئے تھے ۔
پس مرتھا یسوع کے آنے کی خبر سنکر اس سے ملنے کو گئی لیکن مریم گھر میں بیٹھی رہی ۔
مرتھا نے یسوع سے کہا اے خداوند ! اگر تو یہاں ہوتا تو میرا بھائی نہ مرتا ۔
اور اب بھی میں جانتی ہوں کہ جو کچھ تو خدا سے مانگیگا وہ تجھے دے گا ۔
یسوع نے اس سے کہا تیرا بھائی جی اٹھیگا ۔
مرتھا نے اس سے کہا میں جانتی ہوں کہ قیامت میں آخری دن جی اٹھیگا ۔
یسوع نے اس سے کہا قیامت اور زندگی تو میں ہوں ۔ جو مجھ پر ایمان لاتا ہے گو وہ مر جائے تو بھی زندہ رہے گا ۔
اور جو کوئی زندہ ہے اور مجھ پر ایمان لاتا ہے وہ ابد تک کبھی نہ مریگا ۔ کیا تو اس پر ایمان رکھتی ہے ؟ ۔
اس نے اس سے کہا ہاں اے خداوند میں ایمان لاچکی ہوں کہ خدا کا بیٹا مسیح جو دنیا میں آنے والا تھا تو ہی ہے ۔
یہ کہہ کر وہ چلی گئی اور چپکے سے اپنی بہن مریم کو بلا کر کہا کہ استاد یہیں ہے اور تجھے بلاتا ہے ۔
وہ سنتے ہی جلد اٹھ کر اس کے پاس آئی ۔
( یسوع ابھی گاوں میں نہیں پہنچا تھا بلکہ اسی جگہ تھا جہاں مرتھا اس سے ملی تھی ) ۔
پس جو یہودی گھر میں اس کے پاس تھے اور اسے تسلی دے رہے تھے یہ دیکھ کر مریم جلد اٹھ کر باہر گئی ۔ اس خیال سے اس کے پیچھے ہولئے کہ وہ قبر پر رونے جاتی ہے ۔
جب مریم اس جگہ پہنچی جہاں یسوع تھا اور اسے دیکھا تو اس کے قدموں پر گر کر اس سے کہا اے خداوند اگر تو یہاں ہوتا تا میرا بھائی نہ مرتا ۔
جب یسوع نے اسے اور ان یہودیوں کو جو اس کے ساتھ آئے تھے روتے دیکھا تو دل میں نہایت رنجیدہ ہوا اور گھبرا کر کہا ۔
تم نے اسے کہاں رکھا ہے ؟ انہوں نے کہا اے خداوند ! چل کر دیکھ لے ۔
یسوع کے آنسو بہنے لگے ۔
پس یہودیوں نے کہا دیکھو وہ اس کو کیسا عزیز تھا ۔
لیکن ان میں سے بعض نے کہا کیا یہ شخص جس نے اندھے کی آنکھیں کھولیں اتنا نہ کرسکا کہ یہ آدمی نہ مرتا ؟ ۔
یسوع پھر اپنے دل میں نہایت رنجیدہ ہوکر قبر پر آیا ۔ وہ ایک غار تھا اور اس پر پتھر دھرا تھا ۔
یسوع نے کہا پتھر کو ہٹاو ۔ اس مرے ہوئے شخص کی بہن مرتھا نے اس سے کہا ۔ اے خداوند ! اس میں سے تو اب بدبو آتی ہے کیونکہ اسے چار دن ہوگئے ۔
یسوع نے اس سے کہا کیا میں نے تجھ سے کہا نہ تھا کہ اگر تو ایمان لائے گی تو خدا کا جلال دیکھیگی ؟ ۔
پس انہوں نے اس پتھر کو ہٹادیا ۔ پھر یسوع نے آنکھیں اٹھا کر کہا اے باپ میں تیرا شکر کرتا ہوں کہ تو نے میری سن لی ۔
اور مجھے تو معلوم تھا کہ تو ہمیشہ میری سنتا ہے مگر ان لوگوں کے باعث جو آس پاس کھٹرے ہیں میں نے یہ کہا تاکہ وہ ایمان لائیں کہ توہی نے مجھے بھیجا ہے ۔
اور یہ کہہ کر اس نے بلند آواز سے پکارا کہ اے لعزر نکل آ ۔
جو مرگیا تھا وہ کفن سے ہاتھ پاوں بندھے ہوئے نکل آیا اور اس کا چہرہ رومال سے لپٹا ہوا تھا ۔ یسوع نے ان سے کہا اسے کھول کر جانے دو ۔
پس بہتیرے یہودی جو مریم کے پاس آئے تھے اور جنہوں نے یسوع کا یہ کام دیکھا اس پر ایمان لائے ۔
مگر ان میں سے بعض نے فریسیوں کے پاس جاکر انہیں یسوع کے کاموں کی خبر دی ۔
پس سردار کاہنوں اور فریسیوں نے صرر عدالت کے لوگوں کو جمع کر کے کہا ہم کرتے کیا ہیں ؟ یہ آدمی تو بہت معجزے دکھاتا ہے ۔
اگر ہم اسے یوں ہی چھوڑ دیں تو سب اس پر ایمان لے آئیں گے اور رومی آکر ہماری جگہ اور قوم دونوں پر قبضہ کرلیں گے ۔
اور ان میں سے کالفا نام ایک شخص نے جو اس سال سردار کاہن تھا ان سے کہا تم کچھ نہیں جانتے ۔
اور نہ سوچتے ہوکہ تمہارے لئے یہی بہتر ہے کہ ایک آدمی امت کے واسطے مرے نہ کہ ساری قوم ہلاک ہو ۔
مگر اس نے یہ اپنی طرف سے نہیں کہا بلکہ اس سال سردار کاہن ہوکر نبوت کی کہ یسوع اس قوم کے واسطے مریگا ۔
اور نہ صرف اس قوم کے واسطے بلکہ اس واسطے بھی کہ خدا کے پراگندہ فرزندوں کو جمع کر کے ایک کر دے ۔
پس وہ اسی روز سے اسے قتل کرنے کا مشورہ کرنے لگے ۔
پس اس وقت سے یسوع یہودیوں میں علانیہ نہیں پھرا بلکہ وہاں سے جنگل کے نزدیک کے علاقہ میں افرائیم نام ایک شہر کو چلاگیا اور اپنے شاگردوں کے ساتھ وہیں رہنے لگا ۔
اور یہودیوں کی عید فسح نزدیک تھی اور بہت لوگ فسح سے دیہات سے یروشلیم کو گنے تاکہ اپنے آپ کو پاک کریں ۔
وہ یسوع کو ڈھونڈنے اور ہیکل میں کھڑے ہوکر آپس میں کہنے لگے کہ تمہارا کیا خیال ہے ؟ کیا وہ عید میں نہیں آئے گا ؟ ۔
اور سردار کاہنوں اور فریسیوں نے حکم دے رکھا تھا کہ اگر کسی کو معلوم ہوکہ وہ کہاں ہے تو اطلاع دے تاکہ اسے پکڑلیں ۔
پھر یسوع فسح سے چھ روز پہلے بیت عنیا میں آیا جہاں لعزر تھا جسے یسوع نے مردوں میں سے بلایا تھا ۔
وہاں انہوں نے اس کے واسطے شام کا کھانا تیار کیا مرتھا خدمت کرتی تھی مگر لعزر ان میں سے تھا جو اس کے ساتھ کھانا کھانے بیٹھے تھے ۔
پھر مریم نے جٹا ماسی کا آدھ سیر خالص اور بیش قیمت عطر لے کر یسوع کے پاوں پر ڈالا اور اپنے بالوں سے اس کے پاوں پونچھے اور گھر عطر کی خوشبو سے مہک گیا ۔
مگر اس کے شاگردوں میں سے ایک شخص یہوداہ اسکریوتی جو اسے پکڑوانے کو تھا کہنے لگا ۔
یہ عطر تین سو دینار میں بیچ کر غریبوں کو کیوں نہ دیا گیا ؟ ۔
اس نے یہ اسلئے نہ کہا کہ اس کو غریبوں کی فکر تھی بلکہ اسلئے کہ چور تھا اور چونکہ اس کے پاس ان کی تھیلی رہتی تھی اس میں جو کچھ پڑتا وہ نکال لیتا تھا ۔
پس یسوع نے کہا کہ اسے یہ عطر میرے دفن کے دن کے لئے رکھنے دے ۔
کیونکہ غریب غربا تو ہمیشہ تمہارے پاس ہیں لیکن میں ہمیشہ تمہارے پاس نہ رہونگا ۔
پس یہودیوں میں سے عوام یہ معلوم کرکے کہ وہ وہاں ہے نہ صرف یسوع کے سبب سے آئے بلکہ اسلئے بھی کہ لعزر کو دیکھیں جسے اس نے مردوں میں سے جلایا تھا ۔
لیکن سردار کاہنوں نے مشورہ کیا کہ لعزر کو بھی مارڈالیں ۔
کیونکہ اس کے باعث بہت سے یہودی چلے گئے اور یسوع پر ایمان لائے ۔
دوسرے دن بہر سے لوگوں نے جو عید میں آئے تھے یہ سنکر کہ یسوع یروشلیم میں آتا ہے ۔
کھجور کی ڈالیاں لیں اور اس کے استقبال کو نکل کر پکارنے لگے کہ ہوشعنا ! مبارک ہے وہ جو خداوند کے نام پر آتا اور اسرائیل کا بادشاہ ہے ۔
جب یسوع کو گدھے کا بچہ ملا تو اس پر سوار ہئوا جیسا کہ لکھا ہے کہ ۔
اے صیوں کی بیٹی مت ڈر ۔ دیکھ تیرا بادشاہ گدھے کے بچہ پر سوار ہئوا آتا ہے ۔
اس کے شاگرد پہلے تو یہ باتیں نہ سمجھے لیکن جب یسوع اپنے جلال کو پہنچا تو ان کو یاد آیا کہ یہ باتیں اس کے حق میں لکھی ہوئی تھیں اور لوگوں نے اس کے ساتھ یہ سلوک کیا تھا ۔
پس ان لوگوں نے یہ گوہی دی جو اس وقت اس کے ساتھ تھے جب اس نے لعزر کو قبر سے باہر بلایا اور مردوں میں سے جلایا تھا ۔
اسی سبب سے لوگ اس کے استقبال کو نکلے کہ انہوں نے سنہا تھا کہ اس نے یہ معجزہ دکھایا ہے ۔
پس فریسیوں نے آپس میں کہا سوچوں تو ! تم سے کچھ نہیں بن پڑتا ۔ دیکھوں جہاں اس کا پیرو ہو چلا ۔
جو لوگ عید پر پرستش کرنے آئے تھے ان میں بعض یونانی تھے ۔
انہوں نے فلپس کے پاس جو بیت صیدای گلیل کا تھا آکر اس سے درخواست کی کہ جناب ہم یسوع کو دیکھنا چاہتے ہیں ۔
فلپس نے آکر اندریاس سے کہا ۔ پھر اندریاس اور فلپس نے آکر یسوع کو خبر دی ۔
یسوع نے جواب میں ان سے کہا وہ وقت آگیا کہ ابن آدم جلال پائے ۔
میں تم سے سچ کہتا ہوں جب تک گیہوں کا دانہ زمین میں گر کر پر نہیں جاتا اکیلا رہتا ہے لیکن جب مرجاتا ہے تو بہت سا پھل لاتا ہے ۔
جو اپنی جان کو عزیز رکھتا ہے وہ اسے کھودیتا ہے اور جو دنیا میں اپنی جان سے عداوت رکھتا ہے وہ اسے ہمیشہ کی زندگی کے لئے محفوظ رکھیگا ۔
اگر کوئی شخص میری خدمت کرے تو میرے پیچھے ہولے اور جہاں میں ہوں وہاں میرا خادم بھی ہوگا ۔ اگر کوئی میری خدمت کرے تو باپ اس کی عزت کرے گا ۔
اب میری جان گھبراتی ہے ۔ پس میں کیا کہوں ؟ اے باپ ! مجھے اس گھڑی سے بچا لیکن میں اسی سبب سے تو اس گھڑی کو پہنچا ہوں ۔
اے باپ ! اپنے نام کو جلال دے ۔ پس آسمان سے آواز آئی کہ میں نے اس کو جلال دیا ہے اور پھر بھی دونگا ۔
جو لوگ کھڑے سن رہے تھے انہوں نے کہا بادل گرجا ۔ اوروں نے کہا کہ فرشتہ اس سے ہمکلام ہئوا ۔
یسوع نے جواب میں کہا کہ آواز میرے لئے نہیں بلکہ تمہارے لئے آئی ہے ۔
اب دنیا کی عدالت کی جاتی ہے ۔ اب دنیا کا سردار نکال دیا جائے گا ۔
اور میں اگر زمین سے انچے پر چڑھایا جاونگا تو سب کو اپنے پاس کھینچونگا ۔
اس نے اس بات سے اشارہ کیا کہ میں کس موت سے مرنے کو ہوں ۔
لوگوں نے اس کو جواب دیا کہ ہم نے شریعت کی یہ بات سنی ہے کہ مسیح ابد تک رہے گا ۔ پھر تو کیونکر کہتا ہے کہ ابن آدم کا اونچے پر چڑھایا جانا ضرور ہے ؟ یہ ابن آدم کون ہے ؟ ۔
پس یسوع نے ان سے کہا کہ اور تھوڑی دیر تک نور تمہارے درمیان ہے ۔ جب تک نور تمہارے ساتھ ہے چلے چلو ۔ ایسا نہ ہو کہ تاریکی تمہیں آپکڑے اور جو تاریکی چلتا ہے وہ نہیں جانتا کہ کدھر جاتا ہے ۔
جب تک نور تمہارے ساتھ ہے نور پر ایمان لاو تاکہ نور کے فرزند بنو ۔ یسوع یہ باتیں کہہ کر چلا گیا اور ان سے اپنے آپ کو چھپایا ۔
اور اگرچہ اس نے ان کے سامنے اتنے معجزے دکھائے تو بھی وہ اس پر ایمان نہ لائے ۔
تاکہ یسعیاہ نبی کا کلام پورا ہو جو اس نے کہا کہ اے خداوند ہمارے پیفام کا کس نے یقین کیا ہے ؟ اور خداوند کا ہاتھ کس پر ظاہر ہوا ہے ؟ ۔
اس سبب سے وہ ایمان نہ لاسکے کہ یسعیاہ نے پھر کہا ۔
اس نے ان کی آنکھوں کو اندھا اور ان کے دل کو سخت کر دیا ۔ اور رجوع کریں اور میں انہیں شفا بخشوں ۔
یسعیاہ نے یہ باتیں اسلئے کہیں کہ اس نے اس کا جلال دیکھا اور اس نے اسی کے بارے میں کلام کیا ۔
تو بھی سرداروں میں سے بھی بہتیرے اس پر ایمان لائے مگر فریسیوں کے سبب سے اقرار نہ کرتے تھے تا ایسا نہ ہو کہ عبادت خانہ سے خارج کئے جائیں ۔
کیونکہ وہ خدا سے عزت حاصل کرنے کی نسبت انسان سے عزت حاصل کرنا زیادہ چاہتے تھے ۔
یسوع نے پکارا کر کہا کہ جو مجھ پر ایمان لاتا ہے وہ مجھ پر نہیں بلکہ میرے بھیجنے والے پر ایمان لاتا ہے ۔
اور جو مجھے دیکھتا ہے وہ میرے بھیجنے والے کو دیکھتا ہے ۔
میں نور ہو کر دنیا میں آیا ہوں تاکہ جو کوئی مجھ پر ایمان لائے اندھیرے میں نہ رہے ۔
اگر کوئی میری باتیں سنکر ان پر عمل نہ کرے تو میں اس کو مجرم نہیں ٹھہراتا کیونکہ میں دنیا کو مجرم ٹھہرانے نہیں بلکہ دنیا کو نجات دینے آیا ہوں ۔
جو مجھے نہیں مانتا اور میری باتوں کو قبول نہیں کرتا اس کا ایک مجرم ٹھہرانے والا ہے یعنی جو کلام میں نے کیا ہے آخری دن وہی اسے مجرم ٹھہرائے گا ۔
کیونکہ میں نے کچھ اپنی طرف سے نہیں کہا بلکہ باپ جس نے مجھے بھیجا اسی نے مجھ کو حکم دیا ہے کہ کیا کہوں اور کیا بولوں ۔
اور میں جانتا ہوں کہ اس کا حکم ہمیشہ کی زندگی ہے ۔ پس جو کچھ میں کہتا ہوں جس طرح باپ نے مجھ سے فرمایا ہے اسی طرح کہتا ہوں ۔
عید فسح سے پہلے جب یسوع نے جان لیا کہ میرا وہ وقت آپہنچا کہ دنیا سے رخصت ہوکر باپ کے پاس جاوں تو اپنے ان لوگوں سے جو دنیا میں تھے جیسی محبت رکھتا تھا آخر تک محبت رکھتا رہا ۔
اور جب ابلیس شمعون کے بیٹے یہوداہ اسکریوتی کے دل میں ڈال چکا تھا کہ اسے پکڑوائے تو شام کا کھانا کھاتے وقت ۔
یسوع نے یہ جان کر کہ باپ نے سب چیزیں میرے ہاتھ میں کردی ہیں اور میں خدا کے پاس سے آیا اور خدا ہی کے پاس جاتا ہوں ۔
دسترخوان سے اٹھ کر کپڑے اتارے اور رومال لے کر اپنی کمر میں باندھا ۔
اس کے بعد برتن میں پانی ڈال کر شاگردوں کے پاوں دھونے اور جو رومال کمر میں بندھا تھا اس سے پونچھنے شروع کئے ۔
پھر وہ شمعون پطرس تک پہنچا ۔ اس نے اس سے کہا اے خداوند ! کیا تو میرے پاوں دھوتا ہے ؟ ۔
یسوع نے جواب میں اس سے کہا کہ جو میں ہوں تو اب نہیں جانتا مگر بعد میں سمجھیگا ۔
پطرس نے اس سے کہا کہ تو میرے پاوں ابد تک کبھی دھونے نہ پائے گا ۔ یسوع نے اسے جواب دیا کہ اگر میں تجھے نہ دھووں تو تو میرے ساتھ شریک نہیں ۔
شمعون پطرس نے اس سے کہا اے خداوند ! صرف میرے پاوں ہی نہیں بلکہ ہاتھ اور سر بھی دھودے ۔
یسوع نے اس سے کہا جو نہا چکا ہے اس کو پاوں کے سوا اور کچھ دھونے کی حاجت نہیں بلکہ سراسر پاک ہے اور تم پاک ہو لیکن سب کے سب نہیں ۔
چونکہ وہ اپنے پکڑوانے والی کو جانتا تھا اس لئے اس نے کہا تم سب پاک ہو ۔
پس جب وہ ان کے پاوں دھو چکا اور کپڑے پہن کر پھر بیٹھ گیا تا ان سے کہا کیا تم جانتے ہوکہ میں نے تمہارے ساتھ کیا کیا ؟ ۔
تم مجھے استاد اور خداوند کہتے ہو اور خوب کہتے کیونکہ میں ہوں ۔
پس جب مجھ خداوند اور استاد نے تمہارے پاوں دھوئے تو تم پر بھی فرض ہے کہ ایک دوسرے کے پاوں دھویا کرو ۔
کیونکہ میں نے تم کو ایک نمونہ دکھایا ہے کہ جیسا میں نے تمہارے ساتھ کیا ہے تم بھی کیا کرو ۔
میں تم سے سچ کہتا ہوں کہ نوکر اپنے مالک سے بڑا نہیں ہوتا اور نہ بھیجا ہوا اپنے بھیجنے والے سے ۔
اگر تم ان باتوں کو جانتے ہو تو مبارک ہو بشرطیکہ ان پر عمل بھی کرو ۔
میں تم سب کی بابت نہیں کہتا ۔ جنکو میں نے چنا انہیں میں جانتا ہوں لیکن یہ اس لئے ہے کہ یہ نوشتہ پورا ہو کہ جو میری روٹی کھاتا ہے اس نے مجھ پر لات اٹھائی ۔
اب میں اس کے ہونے سے پہلے تم کو جتائے دیتا ہوں تاکہ جب ہو جائے تو تم ایمان لاو کہ میں وہی ہوں ۔
میں تم سے سچ کہتا ہوں کہ جو میرے بھیجے ہوئے کو قبول کرتا ہے وہ مجھے قبول کرتا ہے اور مجھے قبول کرتا ہے وہ میرے بھیجنے والے کو قبول کرتا ہے ۔
یہ باتیں کہہ کر یسوع اپنے دل میں گھبرایا اور یہ گواہی دی کہ میں تم سے سچ کہتا ہوں کہ تم میں سے ایک شخص مجھے پکڑوائے گا ۔
شاگرد شبہ کرکے کہ وہ کس کی نسبت کہتا ہے ایک دوسرے کو دیکھنے لگے ۔
اس کے شاگردوں میں سے ایک شخص جس سے یسوع محبت رکھتا تھا یسوع کے سینہ کی طرف جھکا ہوا کھانا کھانے بیٹھا تھا ۔
پس شمعون پطرس نے اس سے اشارہ کرکے کہا کہ بتا تو وہ کس کی نسبت کہتا ہے ۔
اس نے اسی طرح یسوع کی چھاتی کا سہارا لے کر کہا اے خداوند ! وہ کون ہے ؟ ۔
یسوع نے جواب دیا کہ جسے میں نوالہ ڈبو کر دے دونگا وہی ہے ۔ پھر اس نے نوالہ ڈبویا اور لے کر شمعون اسکریوتی کے بیٹے یہوداہ کو دے دیا ۔
اس نوالہ کے بعد شیطان اس میں سما گیا ۔ پس یسوع نے اس سے کہا کہ جو کچھ تو کرتا ہے جلد کرلے ۔
مگر جو کھانا کھانے بیٹھے تھے ان میں سے کسی کو معلوم نہ ہوا کہ اس نے یہ اس سے کس لئے کہا ۔
چونکہ یہوداہ کے پاس تھیلی رہتی تھی اس لئے بعض نے سمجھا کہ یسوع اس سے یہ کہتا ہے کہ جو کچھ ہمیں عید کے لئے درکار ہے خرید لے یا یہ کہ محتاجوں کو کچھ دے ۔
پس وہ نوالہ لے کر فی الفور باہر چلا گیا اور رات کا وقت تھا ۔
جب وہ باہر چلا گیا تو یسوع نے کہا کہ اب ابن آدم نے جلال پایا اور خدا نے اس میں جلال پایا ۔
اور خدا بھی اسے اپنے میں جلال دے گا بلکہ اسے فی الفور جلال دے گا ۔
اے بچو ! میں اور تھوڑی دیر تمہارے ساتھ ہوں ۔ تم مجھے ڈھونڑو گے اور جیسا میں نے یہودیوں سے کہا کہ جہاں میں جاتا ہوں تم نہیں آسکتے ویسا ہی اب تم سے بھی کہتا ہوں ۔
میں تمہیں ایک نیا حکم دیتا ہوں کہ ایک دوسرے سے محبت رکھو کہ جیسے میں نے تم سے محبت رکھی تم بھی ایک دوسرے سے محبت رکھو ۔
اگر آپس میں محبت رکھو گے تو اس سے سب جانیں گے کہ تم میرے شاگرد ہو ۔
شمعون پطرس نے اس سے کہا اے خداوند تو کہاں جاتا ہے ؟ یسوع نے جواب دیا جہاں میں جاتا ہوں اب تو تو میرے پیچھے آ نہیں سکتا مگر بعد میں میرے پیچھے آئے گا ۔
پطرس نے اس سے کہا اے خداوند ! میں تیرے پیچھے اب کیوں نہیں آسکتا ؟ میں تو تیرے لئے اپنی جان دونگا ۔
یسوع نے جواب دیا کیا تو میرے لئے اپنی جان دے گا ؟ میں تجھ سے سچ کہتا ہوں کہ مرغ بانگ نہ دے گا جب تک تو تین بار میرا انکار نہ کرلے گا ۔
تمہارا دل نہ گبرائے ۔ تم خدا پر ایمان رکھتے ہو مجھ پر بھی ایمان رکھو ۔
میرے باپ کے گھر میں بہت سے مکان ہے اگر نہ ہوتے تو میں تم سے کہہ دیتا کیونکہ میں جاتا ہوں تاکہ تمہارے لئے جگہ تیار کروں ۔
اور اگر میں جاکر تمہارے لئے جگہ تیار کروں تو پھر آکر تمہیں اپنے ساتھ لے لونگا تاکہ جہاں میں ہوں تم بھی ہو ۔
اور جہاں میں جاتا ہوں تم وہاں کی راہ جانتے ہو ۔
توما نے اس سے کہا اے خداوند ہم نہیں جانتے کہ تو کہا جاتا ہے ۔ پھر راہ کس طرح جانیں ؟ ۔
یسوع نے اس سے کہا کہ راہ اور حق اور زندگی میں ہوں کوئی میرے وسیلہ کے بغیر باپ کے پاس نہیں آتا ۔
اگر تم نے مجھے جانا ہوتا تو میرے باپ کو بھی جانتے ۔ اب اسے جانتے ہو اور دیکھ لیا ہے ۔
فلپس نے اس سے کہا اے خداوند ! باپ کو ہمیں دکھا ۔ یہی ہمیں کافی ہے ۔
یسوع نے اس سے کہا اے فلپس ! اتنی مدت سے تمہارے ساتھ ہوں کیا تو مجھے نہیں جانتا ؟ جس نے مجھے دیکھا اس نے باپ کو دیکھا ۔ تو کیونکر کہتا ہے کہ باپ کو ہمیں دکھا ؟ ۔
کیا تو یقین نہیں کرتا کہ میں باپ ہوں اور باپ مجھ میں ہے ؟ یہ باتیں میں جو تم سے کہتا ہوں اپنی طرف سے نہیں کہتا لیکن باپ مجھ میں رہ کر اپنے کام کرتا ہے ۔
میرا یقین کروں کہ میں باپ مین ہوں اور باپ مجھ میں ۔ نہیں تو میرے کاموں ہی کے سبب سے میرا یقین کرو ۔
مےیں تم سے سچ کہتا ہوں کہ جو مجھ پر ایمان رکھتا ہے یہ کام جو میں کرتا ہوں وہ بحی کرے گا بلکہ ان سے بھی بڑے کام کرے گا کیونکہ میں باپ کے پاس جاتا ہوں ۔
اور جو کچھ تم میرے نام سے چاہوگے میں وہی کروں گا تاکہ باپ بیٹے میں جلال پائے ۔
اگر میرے نام سے مجھ سے کچھ چاہوگے تو میں وہی کروں گا ۔
اگر تم مجھ سے محبت رکھتے ہوتو میرے حکموں پر عمل کروگے ۔
اور میں باپ سے درخواست کروں گا تو وہ تمہیں دوسرا مددگار بخشیگا کہ ابد تک تمہارے ساتھ رہے ۔
یعنی روح حق جسے دنیا حاصل نہیں کرسکتی کیونکہ نہ اسے دیکھتی اور نہ جانتی ہے ۔ تم اسے جانتے ہو کیونکہ وہ تمہارے ساتھ رہتا ہے اور تمہارے اندر ہوگا ۔
میں تمہیں یتیم نہ چھوڑونگا ۔ میں تمہارے پاس آونگا ۔
تھوڑی دیر باقی ہے کہ دنیا مجھے پھر نہ دیکھیگی مگر تم مجھے دیکھتے رہوگے ۔ چونکہ میں جیتا ہوں تم بھی جیتے رہوگے ۔
اس روز تم جانوگے کہ میں اپنے باپ میں ہوں اور تم مجھ میں اور میں تم میں ۔
جس کے پاس میرے حکم ہیں اور وہ ان پر عمل کرتا ہے وہی مجھ سے محبت رکھتا ہے اور جو مجھ سے محبت رکھتا ہے وہ میرے باپ کا پیارا ہوگا اور میں اس سے محبت رکھونگا اور اپنے آپ کو اس پر ظاہر کروں گا ۔
اس یہودہ نے جو اسکریوتی نہ تھا اس سے کہا اے خداوند ! کیا ہئوا کہ تو اپنے آپ کو ہم پر ظاہر کیا چاہتا ہے مگر دنیا پر نہیں ؟ ۔
یسوع نے جواب میں اس سے کہا کہ اگر کوئی مجھ سے محبت رکھے تو وہ میرے کلام پر عمل کرے گا اور میرا باپ اس سے محبت رکھیگا اور ہم اس کے پاس آئیں گے اور اس کے ساتھ سکونت کریں گے ۔
جو مجھ سے محبت نہیں رکھتا وہ میرے کلام پر عمل نہیں کرتا اور جو کلام تم سنتے ہو وہ میرا نہیں بلکہ باپ کا ہے جس نے مجھے بھیجا ۔
میں نے یہ باتیں تمہارے ساتھ رہ کر تم سے کہیں ۔
لیکن مددگار یعنی روح القدس جسے باپ میرے نام سے بھیجیگا وہی تمہیں سب باتیں سکھائے گا اور جو کچھ میں نے تم سے کہا ہے وہ سب تمہیں یاد دلائے گا ۔
میں تمہیں اطمینان دئے جاتا ہوں ۔ اپنا اطمینان تمہیں دیتا ہوں ۔ جس طرح دنیا دیتی ہے میں تمہیں اس طرح نہیں دیتا ۔ تمہارا دل نہ گھبرائے اور نہ ڈرے ۔
تم سن چکے ہوکہ میں نے تم سے کہا کہ جاتا ہوں اور تمہارے پاس پھر آتا ہوں ۔ اگر تم مجھ سے محبت رکھتے تو اس بات سے کہ میں باپ کے پاس جاتا ہوں خوش ہوتے کیونکہ باپ مجھ سے بڑا ہے ۔
اور اب میں نے تم سے اس کے ہونے سے پہلے کہہ دیا ہے تاکہ جب ہوجائے تو یقین کرو ۔
اس کے بعد میں تم سے بہت سی باتیں نہ کروں گا کیونکہ دنیا کا سردار آتا ہے اور مجھ میں اس کا کچھ نہیں ۔
لیکن یہ اسلئے ہوتا ہے کہ دنیا جانے کہ میں باپ سے محبت رکھتا ہوں اور جس طرح باپ نے مجھے حکم دیا میں ویسا ہی کرتا ہوں ۔ اٹھو یہاں سے چلیں ۔
انگور کا حقیقی درخت میں ہوں اور میرا باپ باغبان ہے ۔
جو ڈالی مجھ میں ہے اور پھل نہیں لاتی اسے وہ کاٹ ڈالتا ہے اور پھل لاتی ہے اسے چھانٹتا ہے تاکہ زیادہ پھل لائے ۔
اب تم اس کلام کے سبب سے جو میں نے تم سے کیا پاک ہو ۔
تم مجھ میں قائم رہو اور میں تم میں ۔ جس طرح ڈالی اگر انگور کے درخت میں قائم نہ رہے تو اپنے آپ سے پھل نہیں لاسکتی اسی طرح تم بھی اگر مجھ میں قائم نہ رہو تو پھل نہیں لاسکتے ۔
میں انگور کا درخت ہوں تم ڈالیا ہو ۔ جو مجھ قائم رہتا ہے اور میں اس میں وہی بہت پھل لاتا ہے کیونکہ مجھ سے جدا ہوکر تم کچھ نہیں کرسکتے ۔
اگر کوئی مجھ میں قائم نہ رہےتو وہ ڈالی کی طرح پھینک دیا جاتا اور سوکھ جاتا ہے اور لوگ انہیں جمع کرکے آگ میں جھونک دیتے ہیں اور وہ جل جاتی ہیں ۔
اگر تم مجھ میں قائم رہو اور میری باتیں تم میں قائم رہیں تو جو چاہو مانگو ۔ وہ تمہارے لئے ہوجائے گا ۔
میرے باپ کا جلال اسی سے ہوتا ہے کہ تم بہت سا پھل لاو ۔ جب ہی تم میرے شاگرد ٹھہرو گے ۔
جیسے باپ نے مجھ سے محبت رکھی ویسے ہی میں نے تم سے محبت رکھی تم میری محبت میں قائم رہو ۔
اگر تم میرے حکموں پر عمل کروگے تو میری محبت میں قائم رہوگے جیسے میں نے اپنے باپ کے حکموں پر عمل کیا ہے اور اس کی محبت میں قائم ہوں ۔
میں نے یہ باتیں اس لئے تم سے کہی ہیں کہ میری خوشی تم میں ہو اور تمہاری خوشی پوری ہوجائے ۔
میرا حکم یہ ہے جیسے میں نے تم سے محبت رکھی تم بھی ایک دوسرے سے محبت رکھو ۔
اس سے زیادہ محبت کوئی شخص نہیں کرتا کہ اپنی جان اپنے دوستوں کے لئے دیدے ۔
جو کچھ میں تم کو حکم دیتا ہوں اگر تم اسے کرو تو میرے دوست ہو ۔
اب سے میں تمہیں نوکر نہ کہونگا کیونکہ نوکر نہیں جانتا کہ اس کا مالک کیا کرتا ہے بلکہ تمہیں میں نے دوست کہا ہے ۔ اس لئے کہ جو باتیں میں نے اپنے باپ سے سنیں وہ سب تم کو بتادیں ۔
تم نے مجھے نہیں چنا بلکہ میں نے تمہیں چن لیا اور تم کو مقرر کیا کہ جاکر پھل لاو اور تمہارا پھل قائم رہے تاکہ میرے نام سے جو کچھ باپ سے مانگو وہ تم کو دے ۔
میں تم کو ان باتوں کا حکم اس لئے دیتا ہوں کہ تم ایک دوسرے سے محبت رکھو ۔
اگر دنیا تم سے عداوت رکھتی ہے تو تم جانتے ہوکہ اس نے تم سے پہلے مجھ سے عداوت رکھی ہے ۔
اگر تم دنیا کے ہوتے تو دنیا اپنوں کو عزیز رکھتی لیکن چونکہ تم دنیا کے نہیں بلکہ میں نے تم کو دنیا میں سے چن لیا ہے اس واسطے دنیا تم سے عداوت رکھتی ہے ۔
جو بات میں نے تم سے کہی تھی اسے یاد رکھو کہ نوکر اپنے مالک سے بڑا نہیں ہوتا ۔ اگر انہوں نے مجھے ستایا تو تمہیں بھی ستائیں گے ۔ اگر انہوں نے میری بات پر عمل کیا تو تمہاری بات پر بھی عمل کریں گے ۔
لیکن یہ سب کچھ وہ میرے نام کے سبب سے تمہارے ساتھ کریں گے کیونکہ وہ میرے بھیجنے والے کو نہیں جانتے ۔
اگر میں نہ آتا اور ان سے کلام نہ کرتا تو وہ گنہگارنہ ٹھہرتے لیکن اب ان کے پاس ان کے گناہ کا عزر نہیں ۔
جو مجھ سے عداوت رکھتا ہے وہ میرے باپ سے بھی عداوت رکھتا ہے ۔
اگر میں ان میں وہ کام نہ کرتا جو کسی دوسرے نے نہیں کئے تو وہ گنہگار نہ نہ ٹھرتے مگر اب تو انہوں نے مجھے اور میرے باپ دونوں کو دیکھا اور دونوں سے عداوت رکھی ۔
لیکن یہ اس لئے ہئوا کہ وہ قول پورا ہو جو ان کی شریعت میں لکھا ہے کہ انہوں نے مجھ سے مفت عداوت رکھی ۔
لیکن جب وہ مددگار آئے گا جس کو میں تمہارے پاس باپ کی طرف سے بھیجوں گا یعنی روح حق جو باپ سے صادر ہوتا ہے تو وہ میری گواہی دے گا ۔
اور تم بھی گواہ ہو کیونکہ شروع سے میرے ساتھ ہو ۔
میں نے باتیں تم سے اسلئے کہیں کہ تم ٹھوکر نہ کھاو ۔
لوگ تم کو عبادتخانوں سے خارج کردیں گے بلکہ وہ وقت آتا ہے کہ جو کوئی تم کو قتل کرے گا وہ گمان کرے گا کہ میں خدا کی خدمت کرتا ہوں ۔
اور وہ اسلئے یہ کریں گے کہ انہوں نے نہ باپ کو جانا نہ مجھے ۔
لیکن میں نے یہ باتیں اسلئے تم سے کہیں کہ جب ان کا وقت آئے تو تم کو یاد آجائے کہ میں نے تم سے کہہ دیا تھا اور میں نے شروع میں تم سے یہ باتیں اسلئے نہ کہیں کہ میں تمہارے ساتھ تھا ۔
مگر اب میں اپنے بھیجنے والے کے پاس جاتا ہوں اور تم میں سے کوئی مجھ سے نہیں پوچھتا کہ تو کہاں جاتا ہے ؟ ۔
بلکہ اسلئے کہ میں نے یہ باتیں تم سے کہیں تمہارا دل غم سے بھرگیا ۔
لیکن میں تم سے سچ کہتا ہوں کہ میرا جانا تمہارے لئے فائدہ مند ہے کیونکہ اگر میں نہ جاوں تو وہ مددگار تمہارے پاس نہ آئے گا لیکن اگر جاونگا تو اسے تمہارے پاس بھیج دوں گا ۔
اور وہ آکر دنیا کو گناہ اور راستبازی اور عدالت کے بارے میں قصور وار ٹھہرائے گا ۔
گناہ کے بارے میں اس لئے کہ وہ مجھ پر ایمان نہیں لاتے ۔
راستبازی کے بارے میں اس لئے کہ میں باپ کے پاس جاتا ہوں اور تم مجھے پھر نہ دیکھو گے ۔
عدالت کے بارے اس لئے کہ دنیا کا سردار مجرم ٹھہرایا گیا ہے ۔
مجھے تم سے اور بھی بہت سی باتیں کہنا ہے مگر اب تم ان کی برداشت نہیں کرسکتے ۔
لیکن جب وہ یعنی روح حق آئے گا تو تم کو تمام سچائی کی راہ دکھائے گا ۔ اس لئے کہ وہ اپنی طرف سے نہ کہے گا لیکن جو کچھ سنیگا وہی کہے گا اور تمہیں آئیندا کی خبریں دے گا ۔
وہ میرا جلال ظاہر کرے گا ۔ اس لئے کہ مجھ ہی سے حاصل کرکے تمہیں خبریں دے گا ۔
جو کچھ باپ کا ہے وہ سب میرا ہے ۔ اس لئے میں نے کہا کہ وہ مجھ ہی سے حاصل کرتا ہے اور تمہیں خبریں دے گا ۔
تھوڑی دیر میں تم مجھے نہ دیکھو گے اور پھر تھوڑی دیر میں مجھے دیکھ لوگے ۔
پس اس کے بعض شاگردوں نے آپس میں کہا یہ کیا ہے جو وہ ہم سے کہتا ہے کہ تھوڑی دیر میں تم مجھے نہ دیکھو گے اور پھر تھوڑی دیر میں مجھے دیکھ لوگے اور یہ کہ اس لئے کہ میں باپ کے پاس جاتا ہوں ؟ ۔
پس انہوں نے نے کہا کہ تھوڑی دیر جو وہ کہتا ہے یہ کیا یہ کیا بات ہے ؟ ہم نہیں جانتے کہ کیا کہتا ہے ۔
یسوع نے یہ جان کرکہ وہ مجھ سے سوال کرنا چاہتے ہیں ان سے کہا کیا تم آپس میں میری اس بات نسبت پوچھ پاچھ کرتے ہوکہ تھوڑی دیر میں تم مجھے نہ دیکھو گے اور پھر تھوڑی دیر میں مجھے دیکھ لوگے ؟ ۔
میں تم سے سچ کہتا ہوں کہ تم رووگے اور ماتم کروگے مگر دنیا خوش ہوگی ۔ تم غمگین تو ہوگے لیکن تہارا غم ہی خوشی بن جائے گا ۔
جب عورت جننے لگتی ہے تو غمگین ہوتی ہے اس لئے کہ اس کے دکھ کی گھڑی آپہنچی لیکن جب بچہ پیدا ہوچکتا ہے تو اس خوشی سے کہ دنیا میں ایک آدمی پیدا ہئوا اس درد کو پھر یاد نہیں کرتی ۔
پس تمہیں بھی اب تو غم ہے مگر میں تم سے پھر ملوں گا اور تمہارا دل خوش ہوگا اور تمہاری خوشی کوئی تم سے چھین نہ لے گا ۔
اس دن تم مجھ سے کچھ نہ پوچھو گے ۔ میں تم سے سچ کہتا ہوں کہ اگر باپ سے کچھ مانگو گے تو وہ میرے نام سے تم کو دے گا ۔
اب تک تم نے میرے نام سے کچھ نہیں مانگا ۔ مانگو تو پاو گے تاکہ تمہاری خوشی پوری ہوجائے ۔
میں نے باتیں تم سے تمثیلوں میں کہیں ۔ وہ وقت آتا ہے کہ پھر تم سے تمثیلوں میں نہ کہوں گا بلکہ صاف صاف تمہیں باپ کی خبر دوں گا ۔
اس دن تم میرے نام سے مانگو گے اور میں تم سے یہ نہیں کہتا کہ باپ سے تمہارے لئے درخواست کروں گا ۔
اس لئے کہ باپ تو آپ ہی تم کو عزیز رکھتا ہے کیونکہ تم نے مجھ کو عزیز رکھا ہے اور ایمان لائے ہوکہ میں باپ کی طرف سے نکلا ۔
میں باپ سے نکلا اور دنیا میں آیا ہوں ۔ پھر دنیا سے رخصت ہوکر باپ کے پاس جاتا ہوں ۔
اس کے شاگردوں نے کہا دیکھ اب تو صاف صاف کہتا ہے اور کوئی تمثیل نہیں کہتا ۔
اب ہم جان گئے کہ تو سب کچھ جانتا ہے اور اس کا محتاج نہیں کہ کوئی تجھ سے پوچھے ۔ اس سبب سے ہم ایمان لاتے ہیں کہ تو خدا سے نکلا ہے ۔
یسوع نے انہیں جواب دیا کیا تم اب ایمان لاتے ہو ؟ ۔
دیکھو وہ آتی ہے بلکہ آپہنچی کہ تم سب پاگندا ہوکر اپنے اپنے گھر کی راہ لوگے اور مجھے اکیلا چھوڑ دوگے تو بھی میں اکیلا نہیں ہوں کیونکہ باپ میرے ساتھ ہے ۔
میں نے تم سے یہ باتیں اس لئے کہیں کہ تم مجھ میں اطمینان پاو ۔ دنیا میں مصیبت اٹھاتے ہو لیکن خاطر جمع رکھو میں دنیا پر غالب آیا ہئوں ۔
یسوع نے یہ باتیں کہیں اور اپنی آنکھیں آسمان کی طرف اٹھاکر کہا کہ اے باپ ! وہ گھڑی آپہنچی ۔ اپنے بیٹے کا جلال ظاہر کرتا کہ بیٹا تیرا جلال ظاہر کرے ۔
چنانچہ تونے اسے ہر بشر پر اختیار دیا ہے تاکہ جنہیں تونے اسے بخشا ہے ان سب کو ہمیشہ کی زندگی دے ۔
اور ہمیشہ کی زندگی یہ ہے کہ وہ تجھ خدای واحد اور برحق کو اور یسوع مسیح کو جسے تونے بھیجا ہے جائیں ۔
جو کام تونے مجھے کرنے کو دیا تھا اس کو تمام کرکے میں نے زمین پر تیرا جلال ظاہر کیا ۔
اور اب اے باپ ! تو اس جلال سے جو میں دنیا کی پیدایش سے پیشتر تیرے ساتھ رکھتا تھا مجھے اپنے ساتھ جلالی بنادے ۔
میں نے تیرے نام کو ان آدمیوں پر ظاہر کیا جنہیں تونے دنیا میں سے مجھے دیا ۔ وہ تیرے تھے اور تونے انہیں مجھے دیا اور انہوں نے تیرے کلام پر عمل کیا ہے ۔
اب وہ جان گئے کہ جو کچھ تونے مجھے دیا ہے وہ سب تیری ہی طرف سے ہے ۔
کیونکہ جو کلام تونے مجھے پہنچایا وہ میں نے ان کو پہنچا دیا اور انہوں نے اس کو قبول کیا اور سچ جان لیا کہ میں تیری طرف سے نکلا ہوں اور وہ ایمان لائے کہ توہی نے مجھے بھیجا ۔
میں ان کے لئے درخواست کرتا ہوں میں دنیا کے لئے درخواست نہیں کرتا ہوں بلکہ ان کے لئے جنہیں تونے مجھے دیا ہے کیونکہ وہ تیرے ہیں ۔
اور جو کچھ میرا ہے وہ سب تیرا ہے اور جو تیرا ہے وہ میرا ہے اور ان سے میرا جلال ظاہر ہئوا ہے ۔
میں آگے کو دنیا میں نہ ہوں گا مگر یہ دنیا میں ہیں اور میں تیرے پاس آتا ہوں ۔ اے قدوس باپ ! اپنے اس نام کے وسیلہ سے جو تونے مجھے بخشا ہے ان کی حفاظت کرتا کہ وہ ہمری طرح ایک ہوں ۔
جب تک میں نے ان کے ساتھ رہا میں نے تیرے اس نام کے وسیلہ سے جو تونے مجھے بخشا ہے ان کی حفاظت کی ۔ میں نے ان کی نگہبانی کی اور ہلاکت کے فرزند کے سوا ان میں کوئی ہلاک نہ ہئوا تاکہ کتاب مقدس کا لکھا پورا ہو ۔
لیکن اب میں تیرے پاس آتا ہوں اور یہ باتیں دنیا میں کہتا ہوں تاکہ میری خوشی انہیں پوری پوری حاصل ہو ۔
میں نے تیرا کلام انہیں پہنچا دیا اور دنیا نے ان سے عداوت رکھی اس لئے کہ جس طرح میں دنیا کا نہیں وہ بھی دنیا کے نہیں ۔
میں یہ درخواست نہیں کرتا کہ تو انہیں دنیا سے اٹھالے بلکہ یہ کہ اس شریر سے ان کی حفاظت کر ۔
جس طرح میں دنیا کا نہیں وہ بھی دنیا کے نہیں ۔
انہیں سچائی کے وسیلہ سے مقدس کر ۔ تیرا کلام سچائی ہے ۔
جس طرح تونے مجھے دنیا میں بھیجا اسی طرح میں نے بھی انہیں دنیا میں بھیجا ۔
اور ان کی خاطر میں اپنے آپ کو مقدس کرتا ہوں تاکہ وہ بھی سچائی کے وسیلہ سے مقدس کئے جائیں ۔
میں صرف ان ہی کے لئے درخواست نہیں کرتا بلکہ ان کے لئے بھی جو ان کے کلام کے وسیلہ سے مجھ پر ایمان لائیں گے ۔
تاکہ سب ایک ہوں یعنی جس طرح اے باپ ! تو مجھ میں ہے اور میں تجھ میں ہوں وہ بھی ہم میں ہوں اور دنیا ایمان لائے کہ توہی نے مجھے بھیجا ۔
اور وہ جلال جو تونے مجھے دیا ہے میں نے انہیں دیا ہے تاکہ وہ ایک ہوں جیسے ہم ایک ہیں ۔
میں ان میں اور تو مجھ میں تاکہ وہ کامل ہوکر ایک ہوجائیں اور دنیا جانے کہ توہی نے مجھے بھیجا اور جس طرح کہ تونے مجھ سے محبت رکھی ۔
اے باپ ! میں جانتا ہوں کہ جنہیں تونے مجھے دیا ہے جہاں میں ہوں وہ بھی میرے ساتھ ہوں تاکہ میرے اس جلال کو دیکھیں جو تونے مجھے دیا ہے کیونکہ تونے بنای عالم سے پیشتر مجھ سے محبت رکھی ۔
اے عادل باپ ! دنیا نے تو تجھے نہیں جانا مگر میں نے تجھے جانا اور انہوں نے بھی جانا کہ تونے مجھے بھیجا ۔
اور میں نے انہیں تیرے نام سے واقف کیا اور کرتا رہوں گا تاکہ جو محبت تجھ کو مجھ سے تھی وہ ان میں ہو اور میں ان میں ہوں ۔
یسوع نے یہ باتیں کہہ کر اپنے شاگردوں کے ساتھ قدرون کے نالے کے پار گیا ۔ وہاں ایک باغ تھا ۔ اس میں وہ اور اس کے شاگرد داخل ہوئے ۔
اور اس کا پکڑوانے والا یہوداہ بھی اس جگہ کو جانتا تھا کیونکہ یسوع اکثر اپنے شاگردوں کے ساتھ وہاں جایا کرتا تھا ۔
پس یہوداہ سپاہیوں کی پلٹن اور سردار کاہنوں اور فریسیوں سے پیادے لے کر مشعلوں اور چراغوں اور ہتھیاروں کے ساتھ وہاں آیا ۔
یسوع ان سب باتوں کو جو اس کے ساتھ ہونے والی تھیں جان کر باہر نکلا اور ان سے کہنے لگا کہ کسے ڈھونڈتے ہو ؟ ۔
انہوں نے اسے جواب دیا یسوع ناصری ۔ یسوع نے ان سے کہا میں ہی ہوں اور اس کا پکڑوانے والا یہوداہ بھی ان کے ساتھ کھڑا تھا ۔
اس کے یہ کہتے ہی کہ میں ہی ہوں وہ پیچھے ہٹ کر زمین پرگر پڑے ۔
پس اس نے ان سے پھر پوچھا کہ تم کسے ڈھونڈتے ہو ؟ انہوں نے کہا یسوع ناصری کو ۔
یسوع نے جواب دیا کہ میں تم سے کہہ تو چکا کہ میں ہی ہوں ۔ پس اگر مجھے ڈھونڈتے ہوتو انہیں جانے دو ۔
یہ اس نے اس لئے کہا کہ اس کا وہ قول پورا ہوکہ جنہیں تونے مجھے دیا میں نے ان میں سے کسی کو بھی نہ کھویا ۔
پس شمعون پطرس نے تلوار جو اس کے پاس تھی کھینچی اور سردار کاہن کے نوکر پر چلاکر اس کا دہنا کان اڑادیا ۔ اس نوکر کا نام ملخس تھا ۔
یسوع نے پطرس سے کہا تلوار کو میان میں رکھ ۔ جو پیالہ باپ نے مجھ کو دیا کیا میں اسے نہ پیوں ۔
تب سپاہیوں نے ان کے صوبہ دار اور یہودیوں کے پیادوں نے یسوع کو پکڑ کر باندھ لیا ۔
اور پہلے اسے حنا کے پاس لے گئے کیونکہ وہ برس کے سردار کاہن کائفا کا سسر تھا ۔
یہ وہی کائفا تھا جس نے یہودیوں کو صلاح دی تھی کہ امت کے واسطے ایک آدمی کا مرنا بہتر ہے ۔
اور شمعون پطرس یسوع کے پیچھے ہولیا اور ایک اور شاگرد بھی ۔ یہ شاگرد سردار کاہن کا جان پہچان تھا اور یسوع کے ساتھ سردار کاہن کے دیوان خانہ میں گیا ۔
لیکن پطرس دروازہ پر باہر کھڑا رہا ۔ پس وہ دوسرا شاگرد جو سردار کاہن کا جان پہچان تھا باہر نکلا اور دربان عورت سے کہہ کر پطرس کو اندر لے گیا ۔
اس نے لونڈی نے جو دربان تھی پطرس سے کہا کیا تو بھی اس شخص کے شاگردوں میں سے ہے ؟ اس نے کہا میں نہیں ہوں ۔
نوکر اور پیادے جاڑے کے سبب سے کوئلے دہکا کر کھڑے تاپ رہے تھے اور پطرس بھی ان کے ساتھ کھڑا تاپ رہا تھا ۔
پھر سردار کاہن نے یسوع سے اس کے شاگردوں اور اس کی تعلیم کی بابت پوچھا ۔
یسوع نے اسے جواب دیا کہ میں نے دنیا سے علانیہ باتیں کی ہیں ۔ میں نے ہمیشہ عبادت خانوں اور ہیکل میں جہاں سب یہودی جمع ہوتے ہیں تعلیم دی اور پوشیدہ کچھ نہیں کہا ۔
تو مجھ سے کیوں پوچھتا ہے ؟ سننے والوں سے پوچھ میں نے ان سے کیا کہا ۔ دیکھ ان کو معلوم ہے کہ میں کیا کیا کہا ۔
جب اس نے یہ کہا تو پیادوں میں سے ایک شخص نے جو پاس کھٹرا تھا یسوع کے طمانچہ مار کر کہا تو سردار کاہن کو ایسا جواب دیتا ہے ؟ ۔
یسوع نے اسے جواب دیا کہ اگر میں نے برا کہا تو اس برائی پر گواہی دے اور اگر اچھا کہا تو مجھے مارتا کیوں ہے ؟ ۔
پس حنا نے اسے بندھا ہوا سردار کاہن کائفا کے پاس بھیجدیا ۔
شمعون پطرس کھٹرا تاپ رہا تھا ۔ پس انہوں نے اس سے کہا کیا تو بھی اس کے شاگردوں میں سے ہے ؟ اس نے انکار کرکے کہا میں نہیں ہوں ۔
جس شخص کا پطرس نے کان اڑا دیا تھا اس کے ایک رشتہ دار نے جو سردار کاہن کا نو کر تھا کہا کیا میں نے تجھے اس کے ساتھ باغ میں نہیں دیکھا ؟ ۔
پطرس نے پھر انکار کیا اور فورا مرغ نے بانگ دی ۔
پھر وہ یسوع کو کائفا کے پاس سے قلعہ کو لے گئے اور صبح کا وقت تھا اور وہ خود قلعہ میں نہ گئے تاکہ نا پاک نہ ہوں بلکہ فسح کھا سکیں ۔
پس پیلاطس نے ان کے پاس باہر آکر کہا تم اس آدمی پر کیا الزام لگاتے ہو ؟ ۔
انہوں نے جواب میں اس سے کہا کہ اگر یہ بدکار نہ ہوتا تو ہم اسے تیرے حوالہ نہ کرتے ۔
پیلاطس نے ان سے کہا اسے لے جاکر تم ہی اپنی شریعت کے موافق اس کا فیصلہ کرو ۔ یہودیوں نے اس سے کہا ہمیں روا نہیں کہ کسی کو جان سے ماریں ۔
یہ اسلئے ہوا کہ یسوع کی وہ بات پوری ہو جو اس نے اپنی موت کے طریق کی طرف اشارہ کر کے کہی تھی ۔
پس پیلاطس قلعہ میں پھر داخل ہوا اور یسوع کو بلا کر اس سے کہا کیا تو یہودیوں کا بادشاہ ہے ؟ ۔
یسوع نے جواب دیا کہ تو یہ بات آپ ہی کہتا ہے یا اوروں نے میرے حق میں تجھ سے کہی ؟ ۔
پیلاطس نے جواب دیا کیا میں یہودی ہوں ؟ تیری ہی قوم اور سردار کاہنوں نے تجھ کو میرے حوالہ کیا ۔ تو نے کیا کیا ہے ؟ ۔
یسوع نے جواب دیا کہ میری بادشاہی اس دنیا کی نہیں ۔ اگر میری بادشاہی دنیا کی ہوتی تو میرے خادم لڑتے تاکہ میں یہودیوں کے حوالہ نہ کیا جاتا ۔ مگر اب میری بادشاہی یہاں کی نہیں ۔
پیلاطس نے اس سے کہا پس کیا تو بادشاہ ہے ؟ یسوع نے جواب دیا تو خود کہتا ہے کہ میں بادشاہ ہوں ۔ میں اس لئے پیدا ہوا اور اس واسطے دنیا میں آیا ہوں کہ حق پر گواہی دوں ۔ جو کوئی حقانی ہے میری آواز سنتا ہے ۔
پیلاطس نے اس سے کہا حق کیا ہے ؟ یہ کہہ کر وہ یہودیوں کے پاس پھر باہر گیا اور ان سے کہا کہ میں اس کا کچھ جرم نہیں پاتا ۔
مگر تمہارا دستور ہے کہ میں فسح پر تمہاری خاطر ایک آدمی چھوڑ دیا کرتا ہوں ۔ پس کیا تم کو منظور ہے کہ میں تمہاری خاطر یہودیوں کے بادشاہ کو چھوڑدوں ؟ ۔
انہوں نے چلاکر پھر کہا کہ اس کو نہیں لیکن برابا کو ۔ اور برابا ایک ڈاکو تھا ۔
اس پر پیلاطس نے یسوع کو لے کر کوڑے لگوائے ۔
اور سپاہیوں نے کانٹوں کا تاج بناکر اس کے سر پر رکھا اور اسے ارغوانی پوشاک پہنائی ۔
اور اس کے پاس آکر کہنے لگے اے یہودیوں کے بادشاہ آداب ! اور اس کے طمانچے بھی مارے ۔
پیلاطس نے پھر باہر جاکر لوگوں سے کہا کہ دیکھو میں اسے تمہارے پاس باہر لے آتا ہوں تاکہ تم جانو کہ میں اس کا کچھ جرم نہیں پاتا ۔
یسوع کانٹوں کا تاج رکھے اور اغوانی پوشاک پہنے باہر آیا اور پیلاطس نے ان سے کہا دیکھو یہ آدمی ! ۔
جب سردار کاہن اور پیادوں نے اسے دیکھا تو چلاکر کہا مصلوب کر مصلوب ! پیلاطس نے کہا تم ہی اسے لیجاواور مصلوب کرو کیونکہ میں اس کا کچھ جرم نہیں پاتا ۔
یہودیوں نے اسے جواب دیا کہ ہم اہل شریعت کے موافق وہ قتل کے لائق ہے کیونکہ اس نے اپنے آپ کو خدا کا بیٹا بنایا ۔
جب پیلاطس نے یہ بات سنی تو اور بھی ڈرا ۔
اور پھر قلعہ میں جاکر یسوع سے کہا تو کہاں کا ہے ؟ مگر یسوع نے اسے جواب دیا ۔
پس پیلاطس نے اس سے کہا تو مجھ سے بولتا نہیں ؟ کیا تو نہیں جانتا کہ مجھے تجھ کو چھوڑدینے کا بھی اختیار ہے اور مصلوب کرنے کا بھی اختیار ہے ؟ ۔
یسوع نے اسے جواب دیا کہ اگر تجھے اوپر سے نہ دیا جاتا تو تیرا مجھ پر کچھ اختیار نہ ہوتا ۔ اس سبب سے جس نے مجھے تیرے حوالہ کیا اس کا گناہ زیادہ ہے ۔
اس پر پیلاطس اسے چھوڑ دینے میں کوشش کرنے لگا مگر یہودیوں نے چلاکر کہا اگر تو اس کو چھوڑے دیتا ہے تو قیصر کا خیر خواہ نہیں ۔ جو کوئی اپنے آپ کو بادشاہ بناتا ہے وہ قیصر کا مخالف ہے ۔
پیلاطس یہ باتیں سنکر یسوع کو باہر لایا اور اس جگہ جو چبوترہ اور عبرانی میں گتبتا کہلاتی ہے تخت عدالت پر بیٹھا ۔
یہ فسع کی تیاری کا دن اور چھٹے گھنٹے کے قریب تھا ۔ پھر اس نے یہودیوں سے کہا دیکھو یہ ہے تمہارا بادشاہ ۔
پس وہ چلائے کہ لیجا ! لیجا ! اسےمصلوب کر ! پیلاطس نے ان سے کہا کیا میں تمہارے بادشاہ کو مصلوب کروں ؟ سردار کاہنوں نے جواب دیا کہ قیصر کے سوا ہمارا کوئی بادشاہ نہیں ۔
اس پر اس نے اس کو ان کے حوالہ کیا کہ مصلوب کیا جائے ۔ پس وہ یسوع کو لے گئے ۔
اور وہ اپنی صلیب آپ اٹھائے ہوئے اس جگہ تک باہر گیا جو کھوپڑی کی جگہ کہلاتی ہے ۔ جس کا ترجمہ عبرانی میں گلگتا ہے ۔
وہاں انہوں نے اس کو اور اس کے ساتھ اور دو شخصوں کو مصلوب کیا ۔ ایک کو ادھر ایک کو ادھر اور یسوع کو بیچ میں ۔
اور پیلاطس نے ایک کتابہ لکھ کر صلیب پر لگادیا ۔ اس میں لکھا تھا یسوع ناصری یہودیوں کا بادشاہ ۔
اس کتابہ کو بہت سے یہودیوں نے پڑھا ۔ اسلئے کہ وہ مقام جہاں یسوع مصلوب ہئوا شہر کے نزدیک تھا اور وہ عبرانی ۔ لتینی اور یونانی میں لکھا ہئوا تھا ۔
پس یہودیوں کے سردار کاہنوں نے پیلاطس سے کہا کہ یہودیوں کا بادشاہ نہ لکھ بلکہ یہ کہ اس نے کہا میں یہودیوں کا بادشاہ ہوں ۔
پیلاطس نے جواب دیا کہ میں نے جو لکھ دیا وہ لکھ دیا ۔
جب سپاہی یسوع کو مصلوب کرچکے تو اس کے کپڑے لے کر چار حصے کئے ۔ ہر سپاہی کے لئے ایک حصہ اور اس کا کرتہ بھی لیا ۔ یہ کرتہ بن سلا سراسر بنا ہئوا تھا ۔
اس لئے انہوں نے آپس میں کہا کہ اسے پھاڑیں نہیں بلکہ اس پر قرعہ ڈالیں تاکہ معلوم ہوکہ کس کا نکلتا ہے ۔ یہ اس لئے ہئوا کہ وہ نوشتہ پورا ہو جو کہتا ہے کہ انہوں نے میرے کپڑے بانٹ لئے اور میری پوشاک پر قرعہ ڈالا ۔ چنانچہ سپاہیوں نے ایسا ہی کیا ۔
اور یسوع کی صلیب کے پاس اس کی ماں اور اس کی ماں کی بہن مریم کلوپاس کی بیوی اور مریم مگدلینی کھڑی تھیں ۔
یسوع نے اپنی ماں اور اس شاگرد کو جس سے محبت رکھتا تھا پاس کھڑے دیکھ کر ماں سے کہا کہ اے عورت ! دیکھ تیرا بیٹا یہ ہے ۔
پھر شاگرد سے کہا دیکھ تیری ماں یہ ہے اور اسی وقت سے وہ شاگرد اسے اپنے گھر لے گیا ۔
اس کے بعد یسوع نے جان لیا کہ اب سب باتیں تمام ہوئیں تاکہ نوشتہ پورا ہوتو کہا کہ میں پیاسا ہوں ۔
وہاں سرکہ سے بھرا ہئوا ایک برتن رکھا تھا ۔ پس انہوں نے سرکہ میں بھگوئے ہوئے سپنچ کو زوفے کی شاخ پر رکھ کر اس کے منہ سے لگایا ۔
پس وہ سرکہ یسوع نے پیا تو کہا کہ تمام ہئوا اور سر جھکا کر جان دے دی ۔
پس چونکہ تیاری کا دن تھا یہودیوں نے پیلاطس سے درخواست کی کہ ان کی ٹانگیں توڑ دی جائیں اور لاشیں اتارلی جائیں تاکہ سبت کے دن صلیب پر نہ رہیں کیونکہ وہ سبت ایک خاص دن تھا ۔
پس سپاہیوں نے آکر پہلے اور دوسرے شخص کی ٹانگیں توڑیں جو اس کے ساتھ مصلوب ہوئے تھے ۔
لیکن جب انہوں نے یسوع کے پاس آکر دیکھا کہ وہ مرچکا ہے تو اس کی ٹانگیں نہ توڑیں ۔
مگر ان میں سے ایک سپاہی نے بھالے سے اس کی پسلی چھیدی اور فی الفور اس سے خون اور پانی بہ نکلا ۔
جس نے یہ دیکھا ہے اور اسی نے گواہی دی ہے اور اس کی گواہی سچی ہے اور وہ جانتا ہے کہ سچ کہتا ہے تاکہ تم بھی ایمان لاو ۔
یہ باتیں اس لئے ہوئیں کہ نوشتہ پورا ہوکہ اس کی کوئی ہڈی نہ توڑی جائیگی ۔
پھر ایک اور نوشتہ کہتا ہے کہ جسے انہوں نے چھیدا اس پر نظر کریں گے ۔
ان باتوں کے بعد ارتیہ کے رہنے والے یوسف نے جو یسوع کا شاگرد تھا ( لیکن یہودیوں کے ڈرسے خفیہ طور پر ) پیلاطس نے اجازت دی ۔ پس وہ آکر اس کی لاش لے گیا ۔
اور نیکدیمس بھی آیا ۔ جو پہلے یسوع کے پاس رات کو گیا تھا اور پچاس سیر کے قریب مرا اور عود ملا ہئوا لایا ۔
پس انہوں نے یسوع کی لاش لے کر اسے سوتی کپڑے میں خوشبودار چیزوں کے ساتھ کفنایا جس طرح کہ یہودیوں میں دفن کرنے کا دستور ہے ۔
اور جس جگہ وہ مصلوب ہئوا وہاں ایک باغ تھا اور اس باغ میں ایک نئی قبر تھی جس میں کبھی کوئی نہ رکھا گیا تھا ۔
پس انہوں نے یہودیوں کی تیاری کے دن کے باعث یسوع کو وہیں رکھ دیا کیونکہ یہ قبر نزدیک تھی ۔
ہفتہ کے پہلے دن مریم مگدلینی ایسے تڑکے کہ ابھی اندھیرا ہی تھا قبر پر آئی اور پتھر کو قبر سے ہٹا ہئوا دیکھا ۔ پر آئی اور پتھر کو قبر سے
پس وہ شمعون پطرس اور اس دوسرے شاگرد کے پاس جسے یسوع عزیز رکھتا تھا دوڑی ہوئی گئی اور ان سے کہا کہ خداوند کو قبر سے نکال لے گئے اور ہمیں معلوم نہیں کہ اسے کہاں رکھ دیا ۔
پس پطرس اور وہ دوسرا شاگرد نکل کر قبر کی طرف چلے ۔
اور دونوں ساتھ ساتھ دوڑے مگر وہ دوسرا شاگرد پطرس سے آگے بڑھ کر قبر پر پہلے پہنچا ۔
اس نے جھک کر نظر کی اور سوتی کپڑے پڑے ہوے دیکھے مگر اندر نہ گیا ۔
شمعون پطرس اس کے پیچھے پیچھے پہنچا اور اس نے قبر کے اندر جاکر دیکھا کہ سوتی کپڑے پڑے ہیں ۔
اور وہ رومال جو اس کے سر سے بندھا ہئوا تھا سوتی کپڑوں کے ساتھ نہیں بلکہ لپٹا ہئوا ایک جگہ الگ پڑا ہے ۔
اس پر دوسرا شاگرد بھی جو پہلے قبر پر آیا تھا اندر گیا اور اس نے دیکھ کر یقین کیا ۔
کیونکہ وہ اب تک اس نوشتہ کو نہ جانتے تھے جس کے مطابق اس کا مردوں میں سے جی اٹھنا ضرور تھا ۔
پس یہ شاگرد اپنے گھر کو واپس گئے ۔
لیکن مریم باہر قبر کے پاس کھڑی روتی رہی اور جب روتے روتے قبر کی طرف جھک کر اندر نظر کی ۔
تو دو فرشتوں کو سفید پوشاک پہنے ہوئے ایک کو سرہانے اور دوسرے کو پینتا نے بیٹھے دیکھا جہاں یسوع کی لاش پڑی تھی ۔
انہوں نے اس سے کہا اے عورت تو کیوں روتی ہے ؟ اس نے ان سے کہا اس لئے کہ میرے خداوند کو اٹھالے گئے ہیں اور معلوم نہیں کہ اسے کہاں رکھا ہے ۔
یہ کہہ کر وہ پیچھے پھری اور یسوع کو کھڑے دیکھا اور نہ پہچانا کہ یہ یسوع ہے ۔
یسوع نے اس سے کہا اے عورت تو کیوں روتی ہے ؟ کس ڈھونڑتی ہے ؟ اس نے باغبان سمجھ کر اس سے کہا میاں اگر تو نے اس کو یہاں سے اٹھایا ہو تو مجھے بتادے کہ اسے کہاں رکھا ہے تاکہ میں اسے لے جاوں ۔
یسوع نے اس سے کہا مریم ! اس نے مڑ کر اس سے عبرانی زبان میں کہا ربونی ! یعنی اے استاد ! ۔
یسوع نے اس سے کہا مجھے نہ چھو کیونکہ میں اب تک باپ کے پاس اوپر نہیں گیا لیکن میرے بھائیوں کے پاس جاکر ان سے کہہ کہ میں اپنے باپ اور تمہارے باپ اور اپنے خدا اور تمہارے خدا کے پاس اوپر جاتا ہوں ۔
مریم مگدلینی نے آکر شاگردوں کو خبردی میں نے خداوند کو دیکھا اور اس نے مجھ سے یہ باتیں کہیں ۔
پھر اسی دن جو ہفتہ کا پہلا دن تھا شام کے وقت جب وہاں کے دروازے جہاں شاگرد تھے یہودیوں کے ڈر سے بند تھے یسوع آکر بیچ میں کھڑا ہوا اور ان سے کہا تمہاری سلامتی ہو ! ۔
اور یہ کہہ کر اس نے اپنے ہاتھوں اور پسلی کو انہیں دکھایا ۔ پس شاگرد خداوند کو دیکھ کر خوش ہوئے ۔
یسوع نے پھر ان سے کہا تمہاری سلامتی ہو ! جس طرح باپ نے مجھے بھیجا ہے اسی طرح میں بھی تمہیں بھیجتا ہوں ۔
اور یہ کہہ کر ان پر پھونکا اور ان سے کہا روح القدس لو ۔
جنکے گناہ تم بخشو ان کے بجشے گئے ہیں ۔ جنکے گناہ تم قائم رکھو ان کے قائم رکھے گئے ہیں ۔
مگر ان بارہ میں سے ایک شخص یعنی توما جسے توام کہتے ہیں یسوع کے آنے کے وقت ان کے ساتھ نہ تھا ۔
پس باقی شاگرد اس سے کہنے لگے ہم نے خداوند کو دیکھا ہے مگر اس نے ان سے کہا جب میں اس کے ہاتھوں میں میخوں کے سوراخ نہ دیکھ لوں اور میخوں کے سوراخوں میں اپنی انگلی نہ ڈال لوں اور اپنا پاتھ اس کی پسلی میں نہ ڈال لوں ہرگز یقین نہ کروں گا ۔
آٹھ روز کے بعد جب اس کے شاگرد پھر اندر تھے اور توما ان کے ساتھ تھا اور دروازے بند تھے یسوع نے آکر اور بیچ میں کھڑا ہوکر کہا تمہاری سلامتی ہو ۔
پھر اس نے توما سے کہا اپنی انگلی پاس لاکر میرے ہاتھوں کو دیکھ اور اپنا ہاتھ پاس لاکر میری پسلی میں ڈال اور بے اعتقاد نہ ہو بلکہ اعتقاد رکھ ۔
توما نے جواب میں اس سے کہا اے میرے خداوند ! اے میرے خدا ! ۔
یسوع نے اس سے کہا تو تو مجھے دیکھ کر ایمان لایا ہے ۔ مبارک وہ ہیں جو بغیر دیکھے ایمان لائے ۔
اور یسوع نے اور بہت سے معجزے شاگردوں کے سامنے دکھائے جو اس کتاب میں لکھے نہیں گئے ۔
لیکن یہ اس لئے لکھے گئے کہ تم ایمان لاو کہ یسوع ہی خدا کا بیٹا مسیح ہے اور ایمان لاکر اس کے نام سے زندگی پاو ۔
ان باتوں کے بعد یسوع نے پھر اپنے آپ کو تبریاس کی جھیل کے کنارے شاگردوں پر ظاہر کیا اور اس طرح ظاہر کیا ۔
شمعون پطرس اور توما جو توام کہلاتا ہے اور نتن ایل جو قانای گیل کا تھا اور زبدی کے بیٹے اور اس کے شاگردوں میں سے دو اور شخص جمع تھے ۔
شمعون پطرس نے ان سے کہا میں مچھلی کے شکار کو جاتا ہوں ۔ انہوں نے اس سے کہا ہم بھی تیرے ساتھ چلتے ہیں ۔ وہ نکل کر کشتی پر سوار ہوئے مگر اس رات کچھ نہ پکڑا ۔
اور صبح ہوتے ہی یسوع کنارے پر آکھڑا ہوا مگر شاگردوں نے نہ پہچانا کہ یہ یسوع ہے ۔
پس یسوع نے ان سے کہا بچو ! تمہارے پاس کچھ کھانے کو ہے ؟ انہوں نے جواب دیا کہ نہیں ۔
اس نے ان سے کہا کشتی کی دہنی طرف جال ڈالو تو پکڑوگے ۔ پس انہوں نے ڈالا اور مچھلیوں کی کثرت سے پھر کھینچ نہ سکے ۔
اس لئے اس شاگرد نے جس سے یسوع محبت رکھتا تھا پطرس سے کہا کہ یہ تو خداوند ہے ۔ پس شمعون پطرس نے یہ سنکر خداوند ہے کرتہ کمر باندھا کیونکہ ننگا تھا اور جھیل میں کود پڑا ۔
اور باقی شاگرد چھوٹی کشتی پر سوار مچھلیوں کا جال کھینچتے ہوئے آئے کیونکہ وہ کنارے سے کچھ دور نہ تھے بلکہ تخمینا دوسو ہاتھ کا فاصلہ تھا ۔
جس وقت کنارے پر اترے تو انہوں نے کوئلوں کی آگ اور اس پر مچھلی رکھی ہوئی اور روٹی دیکھی ۔
یسوع نے ان سے کہا جو مچھلیاں تم نے ابھی پکڑی ہیں ان میں سے کچھ لاو ۔
شمعون پطرس نے چڑھ کر ایک سوترپن بڑی مچھلیوں سے بھرا ہوا جال کنارے پر کھینچا مگر باوجود مچھلیوں کی کثرت کے جال نہ پھٹا ۔
یسوع نے ان سے کہا آو کھانا کھالو اور شاگرودں میں سے کسی کو جرات نہ ہوئی کہ اس سے پوچھتا کہ تو کون ہے ؟ کیونکہ وہ جانتے تھے کہ خداوند ہی ہے ۔
یسوع آیا اور روٹی لے کر انہیں دی ۔ اسی طرح مچھلی بھی دی ۔
یسوع مردوں میں سے جی اٹھنے کے بعد یہ تیسری بار شاگردوں پر ظاہر ہوا ۔
اور جب کھانا کھاچکے تو یسوع نے شمعون پطرس سے کہا اے شمعون یوحنا کے بیٹے کیا تو ان سے زیادہ مجھ سے محبت رجھتا ہے ؟ اس نے اس سے کہا ہاں خداوند تو تو جانتا ہی ہے کہ میں تجھے عزیز رکھتا ہوں ۔ اس نے اس سے کہا ۔ تو میرے برے چرا ۔
اس نے دوبارہ اس سے پھر کہا اے شمعون یوحنا کے بیٹے کیا تو مجھ سے محبت رکھتا ہے ؟ اس نے کہا ہاں خداوند تو تو جانتا ہی ہے کہ میں تجھ کو عزیز رکھتا ہوں ۔ اس نے اس سے کہا تو میری بھیڑوں کی گلہ بانی کر ۔
اس نے تیسری بار اس سے کہا اے شمعون یوحنا کے بیٹے کیا تو مجھے عزیز رکھتا ہے ؟ چونکہ اس نے تیسری بار اس سے کہا کیا تو مجھے عزیز رکھتا ہے اس سبب سے پطرس نے دلگیر ہو کر اس سے کہا اے خداوند ! تو تو سب کچھ جانتا ہے ۔ تجھے معلوم ہی ہےکہ میں تجھے عزیز رکھتا ہوں ۔ یسوع نے اس سے کہا تو میری بھیڑیں چرا ۔
میں تجھ سے سچ کہتا ہوں کہ جب تو جوان تھا تو آپ ہی اپنی کمر باندھتا تھا اور جہاں چاہتا تھا پھرتا تھا مگر جب تو بوڑھا ہوگا تو اپنے ہاتھ لمبے کرے گا اور دوسرا شخص تیری کمر باندھیگا اور جہاں تو نہ چاہے گا وہاں تجھے لیجائے گا ۔
اس نے ان باتوں سے اشارہ کردیا کہ وہ کس طرح کی موت سے خدا کا جلال ظاہر کرے گا اور یہ کہہ کر اس سے کہا میرے پیچھے ہولے ۔
پطرس نے مڑکر اس شاگرد کو پیچھے آتے دیکھا جس سے یسوع محبت رکھتا تھا اور جس نے شام کے کھانے کے وقت اس کے سیعنہ کا سہارا لے کر پوچھا تھا کہ اے خداوند تیرا پکڑوانے والا کون ہے ؟ ۔
پطرس نے اسے دیکھ کر یسوع سے کہا اے خداوند ! اس کا کیا حال ہوگا ؟ ۔
یسوع نے اس سے کہا اگر میں چاہوں کہ یہ میرے آنے تک ٹھہرا رہے تو تجھ کو کیا ؟ تو میرے پیچھے ہولے ۔
پس بھائیوں میں یہ بات مشہور ہوگئی کہ وہ شاگرد نہ مریگا لیکن یسوع نے اس سے یہ نہیں کہا تھا کہ یہ نہ مریگا بلکہ یہ کہ اگر میں چاہوں کہ یہ میرے آنے تک ٹھہرا رہے تو تجھ کو کیا ؟ ۔
یہ وہی شاگرد ہے جو ان باتوں کی گواہی دیتا ہے اور جس نے ان کو لکھا ہے اور ہم جانتے ہیں کہ اس کی گواہی سچی ہے ۔
اور بھی بہت سے کام ہیں جو یسوع نے کئے ۔ اگر وہ جدا جدا لکھے جاتے تو میں سمجھتا ہوں کہ جو کتابیں لکھی جاتیں ان کے لئے دنیا میں گنجایش نہ ہوتی
اے تھیفلس ۔ میں نے پہلا رسالہ ان سب باتوں کے بیان میں تصنیف کیا جو یسوع شروع میں کرتا اور سکھاتا رہا ۔
اس دن تک جس میں وہ ان رسولوں کو جنہیں اس نے چنا تھا روح القدس کے وسیلہ سے حکم دے کر اوپر اٹھایا گیا ۔
اس نے دکھ سہنے کے بعد بہت سے ثبوتوں سے اپنے آپ کو ان پر زندہ ظاہر بھی کیا ۔ چنانچہ وہ چالیس دن تک انہیں نظر آتا اور خدا کی بادشاہی کی باتیں کہتا رہا ۔
اور ان سے مل کر ان کو حکم دیا کہ یروشلیم سے باہر نہ جاو بلکہ باپ کے اس وعدہ کے پورا ہونے کے منتظر رہو جس کا ذکر تم مجھ سے سن چکے ہو ۔
کیونکہ یوحنا نے تو پانی سے بپتسمہ دیا مگر تم تھوڑے دنوں کے بعد روح القدس سے بپتسمہ پاو گے ۔
پس انہوں نے جمع ہوکر اس سے یہ پوچھا کہ اے خداوند ۔ کیا تو اسی وقت اسرائیل کو بادشاہی پھر عطا کرے گا ؟ ۔
اس نے ان سے کہا ان وقتوں اور میعادوں کا جاننا جنہیں باپ نے اپنے ہی اختیار میں رکھا ہے تمہارا کام نہیں ۔
لیکن جب روح القدس تم پر نازل ہوگا تو تم قوت پاو گے اور یروشلیم اور تمام یہودیہ اور سامریہ میں بلکہ زمین کی انتہا تک میرے گواہ ہوگے ۔
یہ کہہ کر وہ ان کے دیکھتے دیکھتے اوپر اٹھالیا گیا اور بدلی نے اسے ان کی نظروں سے چھپالیا ۔
اور اس کے جاتے وقت جب وہ آسمان کی طرف غور سے دیکھ رہے تھے تو دیکھو دو مرد سفید پوشاک پہنے ان کے پاس آکھڑے ہوئے ۔
اور کہنے لگے اے گلیلی مردو ۔ تم کیوں کھڑے آسمان کی طرف دیکھتے ہو ؟ یہی یسوع جو تمہارے پاس سے آسمان پر اٹھایا گیا ہے اسی طرح پھر آئے گا جس طرح تم نے اسے آسمان پر جاتے دیکھا ہے ۔
تب وہ اس پہاڑ سے جو زتیون کا کہلاتا ہے اور یروشلیم کے نزدیک سبت کی منزل کے فاصلہ پر ہے یروشلیم کو پھرے ۔
اور جب اس میں داخل ہوئے تو اس بالاخانہ پر چڑھے جس میں وہ یعنی پطرس اور یوحنا اور یعقوب اور اندریاس اور فلپس اور توما اور برتلمائی اور متی اور حلفئی کا بیٹا یعقوب اور شمعون زیلوتیس اور یعقوب کا بیٹا یہوداہ رہت تھے ۔
یہ سب کے سب چند عورتوں اور یسوع کی ماں مریم اور اس کے بھائیوں کے ساتھ ایک دل ہوکر دعا میں مشغول رہے ۔
اور انہی دنوں پطرس بھائیوں میں جو تخمینا ایک سوبیس شخصوں کی جماعت تھی کھڑا ہوکر کہنے لگا ۔
اے بھائیو اس نوشتہ کا پورا ہونا ضرور تھا جو روح القدس نے داود کی زبانی اس یہوداہ کے حق میں پہلے سے کہا تھا جو یسوع کے پکڑنے والوں کا رہنما ہوا ۔
کیونکہ وہ ہم میں شمار کیا گیا اور اس نے اس خدمت کا حصہ پایا ۔
اس نے بدکاری کی کمائی سے ایک کھیت حاصل کیا اور سر کے بل گرا اور اساکا پیٹ پھٹ گیا اور اس کی سب انتڑیاں نکل پڑیں ۔
اور یہ یروشلیم کے سب رہنے والوں کو معلوم ہوا ۔ یہاں تک کہ اس کھیت کا نام ان کی زبان میں ہقل دما پڑگیا یعنی خون کا کھیت ۔
کیونکہ زبور میں لکھا ہے کہ اس کا گھر اجڑ جائے اور اس میں کوئی بسنے والا نہ رہے اور اس کا عہدہ دوسرا لے لے ۔
پس جتنے عرصہ تک خداوند یسوع ہمارے ساتھ آتا رہا یعنی یوحنا کے بپتسمہ سے لے کر خداوند کے ہمارے پاس سے اٹھائے جانے تک جو برابر ہمارے ساتھ رہے ۔
چاہئے کہ ان میں سے ایک مرد ہمارے ساتھ اس کے جی اٹھنے کا گواہ بنے ۔
پھر انہوں نے دو کو پیش کیا ۔ ایک یوسف کو جو برسبا کہلاتا اور جس کا لقب یوستس ہے ۔ دوسرا متیاہ کو ۔
اور یہ کہہ کر دعا کی کہ اے خداوند ۔ تو جو سب کے دلوں کی جانتا ہے ۔ یہ ظاہر کرکہ ان دونوں میں سے تونے کس کو چنا ہے ۔
کہ وہ اس خدمت اور رسالت کی جگہ لے جسے یہوداہ چھوڑ کر اپنی جگہ گیا ۔
پھر انہوں نے ان کے بارے میں قرعہ ڈالا اور قرعہ متیاہ کے نام کا نکلا ۔ پس وہ ان گیارہ رسولوں کے ساتھ شمار ہوا ۔
جب عید پنتکست کا دن آیا تو وہ سب ایک جگہ جمع تھے ۔
کہ یکایک آسمان سے ایسی آواز آئی جیسے زور کی آندھی کا سناٹا ہوتا ہے اور اس سے سارا گھر جہاں وہ بیٹھے تھے گونج گیا ۔
اور انہیں آگ کے شعلہ کی سی پھٹتی ہوئی زبانیں دکھائی دیں اور ان میں سے ہر ایک پر آٹھہریں ۔
اور وہ سب روح القدس سے بھر گئے اور غیر زبانیں بولنے لگے جس طرح روح نے انہیں بولنے کی طاقت بخشی ۔
اور ہر قوم میں سے جو آسمان کے تلے ہے خدا ترس یہودی یروشلیم میں رہتے تھے ۔
جب یہ آواز آئی تو بھیڑ لگے گئی اور لوگ دنگ ہوگئے کیونکہ ہر ایک کو یہی سنائی دیتا تھا کہ یہ میری ہی بولی بول رہے ہیں ۔
اور سب حیران اور متعجب ہوکر کہنے لگے دیکھو ۔ یہ بولنے والے کیا سب گیلی نہیں ؟ ۔
پھر کیونکر ہم میں سے ہر ایک اپنے اپنے وطن کی بولی سنتا ہے ؟ ۔
حالانکہ ہم پارتھی اور مادی اور عیلامی اور مسوپتامیہ اور یہودیہ اور کپرکیہ اور پنطس اور آسیہ ۔
اور فروگیہ اور پمفیلیہ اور مصر اور لبوآ کے علاقہ کے رہنے والے ہیں جو کرینے کی طرف ہے اور رومی مسافر خواہ یہودی خواہ ان کے مرید اور کریتی اور عرب ہیں ۔
مگر اپنی اپنی زبان میں ان سے خدا کے بڑے بڑے کاموں کا بیان سنتے ہیں ۔
اور سب حیران ہوئے اور گھبرا کر ایک دوسرے سے کہنے لگے کہ یہ کیا ہوا چاہتا ہے ؟ ۔
اور بعض نے ٹھٹھاکر کے کہا کہ یہ تو تازہ مے کے نشہ میں ہیں ۔
لیکن پطرس ان گیارہ کے ساتھ کھڑا ہوا اور اپنی آواز بلند کرکے لوگوں سے کہا کہ اے یہودیو اور اے یروشلیم کے سب رہنے والو ۔ یہ جان لو اور کان لگا کر میری باتیں سنو ۔
کہ جیسا تم سمجھتے ہو یہ نشہ میں نہیں کیونکہ ابھی توپہر ہی دن چڑھا ہے ۔
بلکہ یہ وہ بات ہے جو یوئیل نبی کی معرفت کہی گئی ہے کہ ۔
خدا فرماتا ہے کہ آخری دنوں میں ایسا ہوگا کہ میں اپنے روح میں سے ہر بشر پر ڈالوں گا اور تمہارے بیٹے اور تمہاری بیٹیاں نبوت کریں گی اور تمہارے جوان رویا اور تمہارے بڈھے خواب دیکھیں گے ۔
بلکہ میں اپنے بندوں اور اپنی بندیوں پر بھی ان دنوں میں اپنے روح میں سے ڈالوں گا اور وہ نبوت کریں گی ۔
اور میں اوپر آسمان پر عجیب کام اور نیچے زمین پر نشانیاں یعنی خون اور آگ اور دھوئیں کا بادل دکھاوں گا ۔
سورج تاریک اور چاند خون ہوجائے گا ۔ پیشتر اس سے کہ خداوند کا عظیم اور جلیل دن آئے ۔
اور یوں ہوگا کہ جو کوئی خداوند کا نام لے گا نجات پائے گا ۔
اے اسرئیلیو ۔ یہ باتیں سنو کہ یسوع ناصری ایک شخص تھا جس کا خدا کی طرف سے ہونا تم پر ان معجزوں اور عجیب کاموں اور نشانوں سے ثابت ہوا جو خدا نے اس کی معرفت تم میں دکھائے چنانچہ تم آپ ہی جانتے ہو ۔
جب وہ خدا کے مقررہ انتظام اور علم سابق کے موافق پکڑوایا گیا تو تم نے بے شرع لوگوں کے ساتھ سے اسے مصلوب کروا کر مار ڈالا ۔
لیکن خدا نے موت کے بندکھول کر اسے جلایا کیونکہ ممکن نہ تھا کہ وہ اس کے قبضہ میں رہتا ۔
کیونکہ داود اس کے حق میں کہتا ہے کہ میں خداوند کو ہمیشہ اپنے سامنے دیکھتا رہا ۔ کیونکہ وہ میری دہنی طرف ہے تاکہ مجھے جنبش نہ ہو ۔
اسی سبب سے میرا دل خوش ہوا اور میری زبان شاد بلکہ میرا جسم بھی امید میں بسا رہے گا ۔
اس لئے کہ تو میری جان کو عالم ارواح میں نہ چھوڑیگا اور نہ اپنے مقدس کے سڑنے کی نوبت پہنچنے دے گا ۔
تو نے مجھے زندگی کی راہیں بتائیں ۔ تو مجھے اپنے دیدار کے باعث خوشی سے بھردے گا ۔
اے بھائیو ۔ میں قوم کے بزرگ داود کے حق میں تم سے دلیری کے ساتھ کہہ سکتا ہوں کہ وہ موا اور دفن بھی ہوا اور اس کی قبر آج تک ہم میں موجود ہے ۔
پس نبی ہو کر اور یہ جان کر کہ خدا نے مجھ سے قسم کھائی ہے کہ تیری نسل سے ایک شخس کو تیرے تخت پر بٹھاوں گا ۔
اس نے پیشینگوئی کے طور پر مسیح کے جی اٹھنے کا ذکر کیا کہ نہ وہ عالم ارواح میں چھوڑا گیا نہ اس کے جسم کے سڑنے کی نوبت پہنچی ۔
اسی یسوع کو خدا نے جلایا جس کے ہم گواہ ہیں ۔
پس خدا کے دہنے ہاتھ سے سر بلند ہوکر اور باپ سے وہ روح القدس حاصل کرکے جس کا وعدہ کیا گیا تھا اس نے یہ نازل کیا جو تم سیکھتے اور سنتے ہو ۔
کیونکہ داود تو آسمان پر نہیں چڑھا لیکن وہ خود کہتا ہے کہ میری دہنی طرف بیٹھ ۔
جب تک میں تیرے دشمنوں کو تیرے پاوں تلے کی چوکی نہ کردوں ۔
پس اسرائیل کا سارا گھرانا یقین جان لے کہ خدا نے اسی یسوع کو جسے تم نے مصلوب کیا خداوند بھی کیا اور مسیح بھی ۔
جب انہوں نے یہ سنا تو ان کے دلوں پر چوٹ لگی اور پطرس اور باقی رسولوں سے کہا کہ اے بھائیو ۔ ہم کیا کریں ؟ ۔
پطرس نے ان سے کہا کے توبہ کرو اور تم میں سے ہر ایک گناہوں کی معافی کے لئے یسوع مسیح کے نام پر بپتسمہ لے تو تم روح القدس انعام میں پاو گے ۔
اسلئے کہ یہ وعدہ تم اور تمہاری اولاد اور ان سب دور کے لوگوں سے بھی ہے جنکو خداوند ہمارا خدا اپنے پاس بلائے گا ۔
اور اس نے اور بہت سی باتیں جتا جتا کر انہیں یہ نصیحت کی کہ اپنے آپ کو اس ٹیڑھی قوم سے بچاو ۔
پس جن لوگوں نے اس کا کلام قبول کیا انہوں نے بپتسمہ لیا اور اسی روز تین ہزار آدمیوں کے قریب ان میں مل گئے ۔
اور یہ رسولوں سے تعلیم پانے اور رفاقت رکھنے میں اور روٹی توڑ نے اور دعا کرنے میں مشغول رہے ۔
اور ہر شخص پر خوف چھاگیا اور بہت سے عجیب کام اور نشان رسولوں کے ذریعہ سے ظاہر ہوتے تھے ۔
اور جو ایمان لائے تھے وہ سب ایک جگہ رہتے تھے اور سب چیزوں میں شریک تھے ۔
اور اپنا مال واسباب بیچ بیچ کر ہر ایک کی ضرورت کے موافق سب کو بانٹ دیا کرتے تھے ۔
اور ہر روز ایک دل ہو کر ہیکل میں جمع ہوا کرتے اور گھروں میں روٹی توڑ کر خوشی اور سادہ دلی سے کھانا کھایا کرتے تھے ۔
اور خدا کی حمد کرتے اور سب لوگوں کو عزیز تھے اور جو نجات پاتے تھے ان کو خداوند ہر روز ان میں ملا دیتا تھا ۔
پطرس اور یوحنا دعا کے وقت یعنی تیسرے پہر ہیکل کو جارہے تھے ۔
اور لوگ ایک جنم کے لنگڑے کو لارہے تھے جس کو ہر روز ہیکل کے اس دروازہ پر بٹھا دیتے تھے جو خوبصورت کہلاتا ہے تاکہ ہیکل میں جانے والوں سے بھیک مانگے ۔
جب اس نے پطرس اور یوحنا کو ہیکل میں جاتے دیکھا تو ان سے بھیک مانگی ۔
پطرس ااور یوحنا نے اس پر غور سے نظر کی اور پطرس نے کہا ہماری طرف دیکھ ۔
وہ ان سے کچھ ملنے کی امید پر ان کی طرف متوجہ ہوا ۔
پطرس نے کہا چاندی سونا تو میرے پاس ہے نہیں مگر جو میرے پاس ہے وہ تجھے دئے دیتا ہوں ۔ یسوع مسیح ناصری کے نام سے چل پھر ۔
اور اس کا دہنا ہاتھ پکڑکر اس کو اٹھایا اور اسی دم اس کے پاوں اور ٹخنے مضبوط ہوگئے ۔
اور وہ کود کر کھڑا ہوگیا اور چلنے پھرنے لگا اور چلتا اور کودتا اور خدا کی حمد کرتا ہوا ان کے ساتھ ہیکل میں گیا ۔
اور سب لوگوں نے اسے چلتے پھرتے اور خدا کی گمد کرتے دیکھ کر ۔
اس کو پہچانا کہ یہ وہی ہے جو ہیکل کے خوبصورت دروازہ پر بیٹھا بھیک مانگا کرتا تھا اور اس ماجرے سے جو اس پر واقع ہوا تھا بہت دنگ اور حیران ہوئے ۔
جب وہ پطرس اور یوحنا کو پکڑے ہوئے تھا تو سب لوگ بہت حیران ہوکر اس برآمدہ کی طرف جو سلیمان کا کہلاتا ہے ان کے پاس دوڑے آئے ۔
پطرس نے یہ دیکھ کر لوگوں سے کہا اے اسرائیلیو ۔ اس پر تم کیوں تعجب کرتے ہو اور ہمیں کیوں اس طرح دیکھ رہے ہوکہ گویا ہم نے اپنی قدرت یا دینداری سے اس شخص کو چلتا پھرتا کردیا ؟ ۔
ابرہام اور یضحاق اور یعقوب کے خدا یعنی ہمارے باپ دادا کے خدا نے اپنے خادم یسوع کو جلال دیا جسے تم نے پکڑوا دیا اور جب پیلاطس نے اسے چھوڑ دینے کا قصد کیا تو تم نے اس کے سامنے اس کا انکار کیا ۔
تم نے اس قدوس اور راستباز کا انکار کیا اور دوخواست کی کہ ایک خونی تمہاری خاطر چھوڑ دیا جائے ۔
مگر زندگی کے مالک کو قتل کیا جسے خدا نے مردوں میں سے جلایا ۔ اس کے ہم گواہ ہیں ۔
اسی کے نام نے اس ایمان کے وسیلہ سے جو اس کے نام پر ہے اس شخص کو مضبوط کیا جسے تم دیکھتے اور جانتے ہو ۔ بیشک اسی ایمان نے جو اس کے وسیلہ سے ہے یہ کامل تندرستی تم سب کے سامنے اسے دی ۔
اور اب اے بھائیو ۔ میں جانتا ہوں کہ تم نے یہ کام نادانی سے کیا اور ایسا ہی تمہارے سرداروں نے بھی ۔
مگر جن باتوں کی خدا نے سب نبیوں کی زبانی پیشتر خبردی تھی کہ اس کا مسیح دکھ اٹھائے گا وہ اس نے اسی طرح پوری کیں ۔
پس توبہ کرو اور رجوع لاو تاکہ تمہارے گناہ مٹائے جائیں اور اس طرح خداوند کے حضور سے تازگی کے دن آئیں ۔
اور وہ اس مسیح کو جو تمہارے واسطے مقرر ہوا ہے یعنی یسوع کو بھیجے ۔
ضرور ہے کہ وہ آسمان میں اس وقت تک رہے جب تک کہ وہ سب چیزیں بحال نہ کی جائیں جنکا ذکر خدا نے اپنے پاک نبیوں کی زبانی کیا ہے جو دنیا کے شروع سے ہوتے آئے ہیں ۔
چنانچہ موسٰی نے کہا کہ خداوند خدا تمہارے بھائیوں میں سے تمہارے لئے مجھ سا ایک نبی پیدا کرے گا ۔ جو کچھ وہ تم سے کہے اس کی سننا ۔
اور یوں ہوگا کہ جو شخص اس نبی کی نہ سنیگا وہ امت میں سے نیست و نابود کر دیا جائے گا ۔
بلکہ سموئیل سے لے کر پچھلوں تک جتنے نبیوں نے کلام کیا ان سب نے ان دنوں کی خبردی ہے ۔
تم نبیوں کی اولاد اور اس عہد کے شریک ہوجو خدا نے تمہارے باپ دادا سے باندھا جب ابرہام سے کہا کہ تیری اولاد سےدنیا کے سب گھرانے برکت پائیں گے ۔
خدا نے اپنے خادم کو اٹھا کر پہلے تمہارے پاس بھیجا تاکہ تم میں سے ہر ایک کو اس کی بدیوں سے ہٹا کر برکت دے ۔
جب وہ لوگوں سے یہ کہہ رہا تھا تو کاہن اور ہیکل کا سردار اورصدوقی ان پر چڑھ آئے ۔
وہ سخت اور رنجیدہ ہوئے کیونکہ یہ لوگوں کو تعلیم دیتے اور یسوع کی نظیر دے کر مردوں کے جی اٹھنے کی منادی کرتے تھے ۔
اور انہوں نے ان کو پکڑ کر دوسرے دن تک حوالات میں رکھا کیونکہ شام ہوگئی تھی ۔
مگر کلام کے سننے والوں میں بہتیرے ایمان لائے ۔ یہاں تک کے مردوں کی تعداد پانچ ھزار ہوگئی ۔
دوسرے دن یوں ہئوا کہ ان کے سردار اور بزرگ اور فقیہ ۔
اور سردار کاہن حنا اور کائفا اور یوحنا اور اسکندر اور جتنے اور جتنے سردار کاہن کے گھرانے کے تھے یروشلیم میں جمع ہوئے ۔
اور ان کو بیچ میں کھڑا کرکے پوچھنے لگے کہ تم نے یہ کام کس قدرت اور کس نام سے کیا ؟ ۔
اس وقت پطرس نے روح القدوس سے معمور ہوکر ان سے کہا ۔
اے امت کے سردار اور بزرگو ! اگر آج ہم سے اس احسان کی بابت باز پرس کی جاتی ہے جو ایک ناتوان آدمی پر ہئوا کہ وہ کیونکر اچھا ہوگیا ۔
تو تم سب اور اسرائیل کی ساری امت کو معلوم ہوکہ یسوع مسیح ناصری جس کو تم نے مردوں میں سے جلایا اسی کے نام سے یہ شخص تمہارے سامنے تندرست کھڑا ہے ۔
یہ وہی پتھر ہے جسے تم معماروں نے حقیر جانا اور وہ کونے کے سرے کا پتھر ہوگیا ۔
اور کسی دوسرے کے وسیلا سے نجات نہیں بخشا گیا جس کے وسیلا سے ہم نجات پاسکیں ۔
جب انہوں نے پطرس اور یوحنا کی دلیری دیکھی اور معلوم کیا کہ یہ ان پڑھ اور ناواقف آدمی ہیں تو تعجب کیا ۔ پھر انہیں پہچانا کہ یہ یسوع کے ساتھ رہے ہیں ۔
اور اس آدمی کو جو اچھا ہئوا تھا ان کے ساتھ کھڑا دیکھ کر کچھ خلاف نہ کہہ سکے ۔
مگر انہیں صدر عدالت سے باہر جانے کا حکم دے کر آپس میں مشورہ کرنے لگے ۔
کہ ہم ان آدمیوں کے ساتح کیا کریں ؟ کیونکہ یرشلیم کے سب رہنے والوں پر روشن ہے کہ ان سے ایک صریح معجزہ ظاہر ہئوا اور ہم اس کا انکار نہیں کر سکتے ۔
لیکن اس لئے کہ یہ لوگوں میں زیادہ مشہور نہ ہو ہم انہیں دھمکائیں کہ پھر یہ نام لے کر کسی سے بات نہ کریں ۔
پس انہیں بلاکر تاکید کی کہ یسوع کا نام لے کر ہرگز بات نہ کرنا اور نہ تعلیم دینا ۔
مگر پطرس اور یوحنا نے جواب میں ان سے کہا کہ تم ہی انصاف کرو ۔ آیا خدا کے نزدیک یہ واجب ہے کہ ہم خدا کی بات سے تمہاری بات زیادہ سنیں ۔
کیونکہ ممکن نہیں کہ جو ہم نے دیکھا اور سنا ہے وہ نہ کہیں ۔
انہوں نے ان کو اور دھمکا کر چھوڑ دیا کیونکہ لوگوں کے سبب سے ملا ۔ اس لئے کہ سب لوگ اس ماجرے کے سبب سے خدا کی تمجید کرتے تھے ۔
کیونکہ وہ شخص جس پر یہ شفا دینے کا معجزہ ہئوا تھا چالیس برس سے زیادہ کا تھا ۔
وہ چھوٹ کر اپنے لوگوں کے پاس گئے اور جو کچھ سردار کاہنوں اور بزرگوں نے ان سے کہا تھا بیان کیا ۔
جب انہوں نے یہ سنا تو ایک دل ہوکر بلند آواز سے خدا سے التجا کی کہ اے مالک تو وہ ہے جس نے آسمان اور زمین اور سمندر اور جو کچھ ان میں ہے پیدا کیا ۔
تونے روح القدس کے وسیلہ سے ہمارے باپ خادم داؤد کی زبانی فرمایا کہ قوموں نے کیوں دھوم مچائی ؟ اور امتوں نے کیوں باطل خیال کئے ؟ ۔
خداوند اور اس کے مسیح کی مخالفت کو زمین کے بادشاہ اٹھ کھڑے ہوئے اور سردار جمع ہوگئے ۔
کیونکہ واقعی تیرے پاک خادم یسوع کے بر خلاف جسے تونے مسح کیا ہیرودیس اور پنطسیں پیلاطس غیر قوموں اور اسرائیلیوں کے ساتھ اسی شہر میں جمع ہوئے ۔
تاکہ جو کچھ پہلے سے تیری قدرت اور تیری مصلحت سے ٹھہر گیا تھا وہی عمل میں لائیں ۔
اب اے خداوند ! ان کی دھمکیوں کو دیکھ اور اپنے بندوں کو یہ توفیق دے کہ وہ تیرا کلام کمال دلیری کے ساتھ سنائیں ۔
اور تو اپنا ہاتھ شفا دینے کو بڑھا اور تیرے پاک خادم یسوع کے نام سے معجزے اور عجیب کام ظہور میں آئیں ۔
جب وہ دعا کرچکے تو جس مکان میں جمع تھے وہ ہل گیا اور وہ سب روح القدس سے بھر گئے اور خدا کا کلام دلیری سے سناتے رہے ۔
اور ایمانداروں کی جماعت ایک دل اور ایک جان تھی اور کسی نے بھی اپنے مال کو اپنا نہ کہا بلکہ ان کی سب چیزیں مشترک تھیں ۔
اور رسول بڑی قدرت سے خداوند یسوع کے جی اٹھنے کی گواہی دیتے رہے اور ان سب پر بڑا فضل تھا ۔
کیونکہ ان میں سے کوئی بھی محتاج نہ تھا ۔ اس لئے کہ جو لوگ زمینوں یا گھروں کے مالک تھے ان کو بیچ بیچ کر بکی ہوئی چیزوں کی قیمت لاتے ۔
اور رسولوں کے پاؤں مین رکھ دیتے تھے ۔ پھر ہر ایک کو اس کی ضرورت کے موافق بانٹ دیا جاتا تھا ۔
اور یوسف نام ایک لاوی تھا جس کا لقب رسولوں نے برنباس یعنی نصحت کا بیٹا رکھا تھا اور جسکی پیدائیش کپرس کی تھی ۔
اس کا کا ایک کھیت تھا جسے اس نے بیچا اور قیمت لاکر رسولوں کے پاؤں میں رکھ دی ۔
اور ایک شخص حننیاہ نام اور اس کی بیوی سفیرہ نے جایداد بیچی ۔
اور اس نے اپنی بیوی کے جانتے ہوئے قیمت میں سے کچھ رکھ چھوڑ اور ایک حصہ لاکر رسولوں کے پاوں میں رکھ دیا ۔
مگر پطرس نے کہا اے حننیاہ ۔ کیوں شیطان نے تیرے دل میں یہ بات ڈال دی کہ تو روح القدس سے جھوٹ بولے اور زمین کی قیمت میں سے کچھ رکھ چھوڑے ؟ ۔
کیا جب تک وہ تیرے پاس تھی تیری نہ تھی ؟ اور جب بیچی گئی تو تیرے اختیار میں نہ رہی ؟ تو نے کیوں اپنے دل میں اس بات کا خیال باندھا ؟ تو آدمیوں سے نہیں بلکہ خدا سے جھوٹ بولا ۔
یہ باتیں سنتے ہی حننیاہ گر پڑا اور اس کا دم نکل گیا اور سب سننے والوں پر بڑا خوف چھا گیا ۔
پھر جوانوں نے اٹھ کر اسے کفنایا اور باہر لے جاکر دفن کیا ۔
اور قریبا تیں گھنٹے گزر نے جانے کے بعد اس کی بیوی اس ماجرے سے بیخبر اندر آئی ۔
پطرس نے اس سے کہا مجھے بتا تو ۔ کیا تم نے اتنے ہی کو زمین بیچی تھی ؟ اس نے کہا ہاں ۔ اتنے ہی کو ۔
پطرس نے اس سے کہا تم نے کیوں خداوند کے روح کو آزمانے کے لئے ایکا کیا ؟ دیکھ تیرے شوہر کے دفن کرنے والے دروازہ پر کھڑے ہیں اور تجھے بھی باہر لے جائیں گے ۔
وہ اسی دم اس کے قدموں پر گر پڑی اور اس کا دم نکل گیا اور جوانوں نے اندر آکر اسے مردہ پایا اور باہر لے جاکر اس کے شوہر کے پاس دفن کر دیا ۔
اور ساری کلیسیا بلکہ ان باتوں کے سب سننے والوں پر بڑا خوف چھاگیا ۔
اور رسولوں کے ہاتھوں سے بہت سے نشان اور عجیب کام لوگوں میں ظاہر ہوتے تھے ۔ اور وہ سب ایک دل ہوکر سلیمان کے برآمدہ میں جمع ہوا کرتے تھے ۔
لیکن اوروں میں سے کسی کو جرات نہ ہوئی کہ ان میں جاملے ۔ مگر لوگ ان کی بڑائی کرتے تھے ۔
اور ایمان لانے والے مرد و عورت خداوند کی کلیسیا میں اور بھی کثرت سے آملے ۔
یہاں تک کہ لوگ بیماروں کو سڑکوں پر لالاکر چارپائیوں اور کھٹولوں پر لٹا دیتے تھے تاکہ جب پطرس آئے تو اس کا سایہ ہی ان میں سے کسی پر پڑجائے ۔
اور یروشلیم کی چاروں طرف کے شہروں سے بھی لوگ بیماروں اور ناپاک روحوں کے ستائے ہووں کو لاکر کثرت سے جمع ہوتے تھے اور وہ سب اچھے کر دئے جاتے تھے ۔
پھر سردار کاہن اور اس کے سب ساتھی جو صدوقیوں کے فرقہ کے تھے حسد کے مارے اٹھے ۔
اور رسولوں کو پکڑکر عام حوالات میں رکھ دیا ۔
مگر خداوند کے ایک فرشتہ نے رات کو قیدخانہ کے دروازے کھولے اور انہیں باہر لاکر کہا کہ ۔
جاؤ ہیکل میں کھڑے ہوکر اس زندگی کی سب باتیں لوگوں کو سناؤ ۔
وہ یہ سنکر صبح ہوتے ہی ہیکل میں گئے اور تعلیم دینے لگے مگر سردار کاہن اور اس کے ساتھیوں نے آکر صدر عدالت والوں اور بنی اسرائیل کے سب بزرگوں کو جمع کیا اور قیدخانہ میں کہلا بھیجا کہ انہیں لائیں ۔
لیکن پیادوں نے پہنچکر انہیں قیدخانہ میں نہ پایا اور لوٹ کر خبردی ۔
کہ ہم قیدخانہ کو تو بڑی حفاظت سے بند کیا ہوا اور پہرے والوں کو دروازوں پر کھڑے پایا مگر جب کھولا تو اندر کوئی نہ ملا ۔
جب ہیکل کے سردار اورسردار کاہنوں نے یہ باتیں سنیں تو ان کے بارے میں حیران ہوئے کہ اس کا کیا انجام ہوگا ۔
اتنے میں کسی نے آکر انہیں خبر دی کہ دیکھو ۔ وہ آدمی جنہیں تم نے قید کیا تھا ہیکل میں کھڑے لوگوں کو تعلیم دے رہے ہیں ۔
تب سردار پیادوں کے ساتھ جاکر انہیں لے آیا لیکن زبردستی نہیں کیونکہ لوگوں سے ڈرتے تھے کہ ہم کو سنگسار نہ کریں ۔
پھر انہیں لاکر عدالت میں کھڑا کردیا اور سردار کاہن نے ان سے یہ کہا ۔
کہ ہم نے تو تمہیں سخت تاکید کی تھی کہ یہ نام لے کر تعلیم نہ دینا مگر دیکھو تم نے تمام یروشلیم میں اپنی تعلیم پھیلا دی اور اس شخص کا خون ہماری گردن پر رکھنا چاہتے ہو ۔
پطرس اور رسولوں نے جواب میں کہا کہ ہمیں آدمیوں کے حکم کی نسبت خدا کا حکم ماننا زیادہ فرض ہے ۔
ہمارے باپ دادا کے خدا نے یسوع کو جلایا جسے تم نے صلیب پر لٹکاکر مار ڈالا تھا ۔
اسی کو خدا نے مالک اور منجی ٹھہرا کر اپنے دہنے ہاتھ سے سر بلند کیا تاکہ اسرائیل کو توبہ کی توفیق اور گناہوں کی معافی بخشے ۔
اور ہم ان باتوں کے گواہ ہیں اور روح القدس بھی جسے خدا نے انہیں بخشا ہے جو اس کا حکم مانتے ہیں ۔
وہ یہ سنکر جل گئے اور انہیں قتل کرنا چاہا ۔
مگر گملی ایل نام ایک فریسی نے جو شرع کا معلم اور سب لوگوں میں عزت دار تھا عدالت میں کھڑے ہوکر حکم دیا کہ ان آدمیوں کو تھوڑی دیر کے لئے باہر کردو ۔
پھر ان سے کہا کہ اے اسرئیلیوں ۔ ان آدمیوں کے ساتھ جو کچھ کیا چاہتے ہو ہوشیاری سے کرنا ۔
کیونکہ کہ ان دنوں سے پہلے تھیوداس نے اٹھ کر دعویٰ کیا تھا کہ میں بھی کچھ ہوں اور تخمینا چارسو آدمی اس کے ساتھ ہوگئے تھے مگر وہ مارا گیا اور جتنے اس کے ماننے والے تھے سب پراگندہ ہوئے اور مٹ گئے ۔
اس شخص کے بعد یہوداہ گلیلی اسم نویسی کے دنوں میں اٹھا اور اس نے کچھ لوگ اپنی طرف کر لئے ۔ وہ بھی ہلاک ہؤا اور جتنے اس کے ماننے والے تھے سب پراگندہ ہوگئے ۔
پس اب میں تم سے کہتا ہوں کہ ان آدمیوں سے کنارہ کرو اور ان سے کچھ کام نہ رکھو ۔ کہیں ایسا نہ ہو کہ خدا سے بھی لڑنے والے ٹھہرو کیونکہ یہ تدبیریا کام اگر آدمیوں کی طرف سے ہے تو آپ برباد ہوجائے گا ۔
لیکن اگر خدا کی طرف سے ہے تو تم ان لوگوں کو مغلوب نہ کرسکوگے ۔
انہوں نے اس کی بات مانی اور رسولوں کو پاس بلاکر ان کو پٹوایا اور یہ حکم دے کر چھوڑ دیا کہ یسوع کا نام لے کر بات نہ کرنا ۔
پس عدالت سے اس بات پر خوش ہوکر چلے گئے کہ ہم اس نام کی خاطر بے عزت ہونے کے لائق تو ٹھہرے ۔
اور وہ ہیکل میں اور گھروں میں ہر روز تعلیم دینے اور اس بات کی خوشخبری سنانے سے یسوع ہی مسیح ہے باز نہ آئے ۔
ان دنوں میں جب شاگرد بہت ہوتے جاتے تھے تو یونانی مائل یہودی عبرانیوں کی شکایت کرنے لگے ۔ اس لئے کہ روزانہ خبر گیری میں ان کی بیوؤں کے بارے میں غفلت ہوتی تھی ۔
اور ان بارہ نے شاگردوں کی جماعت کو اپنے پاس بلاکر کہا مناسب نہیں کہ ہم خدا کے کلام کو چھوڑ کر خانے پینے کا انتظام کریں ۔
پس اے بھائیو ! اپنے میں سے سات نیک نام شخصوں کو چن لوجو روح اور دانائی سے بھرے ہوئے ہوں کہ ہم ان کو اس کام پر مقرر کریں ۔
لیکن ہم تو دعا میں اور اور کلام کی خدمت میں مشغول رہیں گے ۔
یہ بات ساری جماعت کو پسند آئی ۔ انہوں نے ستفنس نام ایک شخص کو جو ایمان اور روح القدس سے بھرا ہئوا تھا اور فلپس اور پر خرس اور نیکا نور اور تیمون اور پرمناس کو اور نیکلاؤس کو جو نو مرید یہودی انطاکی تھا چن لیا ۔
اور انہیں رسولوں کے آگے کھڑا کیا ۔ انہوں نے دعا کرکے ان پر ہاتھ رکھے ۔
اور خدا کا کلام پھیلتا رہا اور یروشلیم میں شاگردوں کا شمار بہت ہی بڑھتا گیا اور کاہنوں کی بڑی گروہ اس دین کے تحت میں ہوگئی ۔
اور ستفنس فضل اور قوت سے بھرا ہئوا لوگوں میں بڑے عجیب کام اور نشان ظاہر کیا کرتا تھا ۔
کہ اس عبادت خانہ سے جو لبر تینوں کا کہلاتا ہے اور کرینیوں اور اسکندریوں اور ان میں سے جو کلکیہ اور آسیہ کے تھے بعض لوگ اٹھکر ستفنس سے بحث کرنے لگے ۔
مگر وہ اس دانائی اور اور روح کا جس سے وہ کلام کرتا تھا مقابلہ نہ کرسکے ۔
اس پر انہوں نے بعض آدمیوں کو سکھا کر کہلوا دیا کہ ہم نے اس کو موسٰی اور خدا کے بر خلاف کفر کی باتیں کرتے سنا ۔
پھر وہ عوام اور بزرگوں اور فقیہوں کو ابھار کر اس پر چڑھ گئے اور پکڑ کر صدرعدالت میں لے گئے ۔
اور جھوٹے گواہ کھڑے کئے جنہوں نے کہا کہ یہ شخص اس پاک مقام اور شریعت کے برخلاف بولنے سے باز نہیں آتا ۔
کیونکہ ہم نے اسے یہ کہتے سنا ہے کہ وہی یسوع ناصری اس مقام کو برباد کردے گا اور ان رسموں کو بدل ڈالے گا جو موسٰی نے ہمیں سونپی ہیں ۔
اور ان سب نے جو عدالت میں بیٹھے تھے اس پر غور سے نظر کی دیکھا کہ اس کا چہرہ فرشتہ کا سا ہے ۔
پھر سردار کاہن نے کہا کیا یہ باتیں اسی طرح پر ہیں ؟ ۔
اس نے کہا اے بھائیو اور بزرگو سنو ! خدای ذوالجلال ہمارے باپ ابراہام پر اس وقت ظاہر ہئوا جب وہ حاران میں بسنے سے پیشتر مسوپتا میہ میں تھا ۔
اور اس سے کہا کہ اپنے ملک اور اپنے کنبے سے نکلکر اس ملک میں چلا جا جسے میں تجھے دکھاؤں گا ۔
اس پر وہ کسدیوں کے ملک سے نکلکر حاران میں جا بسا اور وہاں سے اس کے باپ کے مرنے کے بعد خدا نے اس کو اس ملک میں لاکر بسا دیا جس میں تم اب بستے ہو ۔
اور اس کو کچھ میراث بلکہ قدم رکھنے کی بھی اس میں جگہ نہ دی مگر وعدہ کیا کہ میں یہ زمین تیرے اور تیرے بعد تیری نسل کے قبضہ میں کردوں گا حالانکہ اس کے اولاد نہ تھی ۔
اور خدا یہ فرمایا کہ تیری نسل غیر ملک میں پردیسی ہوگی ۔ وہ ان کو غلامی میں رکھیں گے اور چار سو برس تک ان سے بدسلوکی کریں گے ۔
پھر خدا نے کہا کہ جس قوم کی وہ غلامی میں رہیں گے اس کو میں سزا دوں گا اور اس کے بعد وہ نکلکر اسی جگہ میری عبادت کریں گے ۔
اور اس نے اس سے ختنہ کا عہد باندھا اور اسی حالت میں ابراہام سے اضحاق پیدا ہئوا اور آٹھویں دن اس کا ختنہ کیا گیا اور اضحاق سے یعقوب اور یعقوب سے بارہ قبیلوں کے بزرگ پیدا ہوئے ۔
اور بزرگوں نے حسد میں آکر یوسف کو بیچا کہ مصر میں پہنچ جائے مگر خدا اس کے ساتھ تھا ۔
اور اس کی سب مصیبتوں سے اس نے اس کو چھڑایا اور مصر کے بادشاہ فرعون کے نزدیک اس کو مقبولیت اور حکمت بخشی اور اس نے اسے مصر اور سارے گھر کا سردار کردیا ۔
پھر مصر اور کے سارے ملک اور کنعان میں کال پڑا اور بڑی مصیبت آئی اور ہمارے باپ دادا کو کھانا نہ ملتا تھا ۔
لیکن یعقوب نے یہ سنکر کہ مصر میں اناج ہے ہمارے باپ دادا کو پہلی بار بھیجا ۔
اور دوسری بار یوسف اپنے بھائیوں پر ظاہر ہوگیا اور یوسف کی قومیت فرعون کو معلوم ہوگئی ۔
پھر یوسف نے اپنے باپ یعقوب اور سارے کنبے کو جو پچھتر جانیں تھیں بلا بھیجا ۔
اور یعقوب مصر میں گیا ۔ وہاں وہ اور ہمارے باپ دادا مرگئے ۔
اور وہ شہر سکم میں پہنچائے گئے اور اس مقبرہ میں دفن کئے گئے جس کو ابرہام نے سکم میں روپیہ دے کر بنی ہمور سے مول لیا تھا ۔
لیکن جب اس وعدہ کی میعاد پوری ہونے کو تھی جو خدا نے ابرہام سے فرمایا تھا تو مصر میں وہ امت بڑھ گئی اور ان کا شمار زیادہ ہوتا گیا ۔
اس وقت تک کہ دوسرے بادشاہ مصر پر حکمران ہؤا جو یوسف کو نہ جانتا تھا ۔
اس نے ہماری قوم سے چالاکی کرکے ہمارے باپ دادا کے ساتھ یہاں تک بدسلوکی کی کہ انہیں اپنے بچے پھینکنے پڑے تاکہ زندہ رہیں ۔
اس موقع پر موسٰی پیدا ہؤا جو نہایت خوبصورت تھا ۔ وہ تین مہینے تک اپنے باپ کے گھر میں پالا گیا ۔
مگر جب پھینک دیا گیا تو فرعون کی بیٹی نے اسے اٹھا لیا اور اپنا بیٹا کرکے پالا ۔
اور موسٰی نے مصریوں کے تمام علوم کی تعلیم پائی اور وہ کلام اور کام میں قوت والا تھا ۔
اور جب وہ قریبا چالیس برس کا ہؤا تو اس کے جی میں آیا کہ میں اپنے بھائیوں بنی اسرائیل کا حال دیکھوں ۔
چنانچہ ان میں سے ایک کو ظلم اٹھاتے دیکھ کر اس کی حمایت کی اور مصری کو مارکر مظلوم کا بدلہ لیا ۔
اس نے تو خیال کیا کہ میرے بھائی سمجھ لیں گے کہ خدا میرے ہاتھوں انہیں چھٹکارا دے گا مگر وہ نہ سمجھے ۔
پھر دوسرے دن وہ ان میں سے دو لڑتے ہؤوں کے پاس آنکلا اور یہ کہہ کر انہیں صلح کرنے کی ترغیب دی کہ اے جوانو ۔ تم تو بھائی بھائی ہو ۔ کیوں ایک دوسرے پر ظلم کرتے ہو ؟ ۔
لیکن جو اپنے پڑوسی پر ظلم کررہا تھا اس نے یہ کہہ کر اسے ہٹا دیا تجھے کس نے ہم پر حاکم اور قاضی مقرر کا ؟ ۔
کیا تو مجھے بھی قتل کرنا چاہتا ہے جس طرح کل اس مصری کو قتل کیا تھا ؟ ۔
موسٰی یہ بات سنکر بھاگ گیا اور مدیان کے ملک میں پردیسی رہا کیا اور وہاں اس کے دو بیٹے پیدا ہوئے ۔
اور جب پورے چالیس برس ہوگئے تو کوہ سینا کے بیابان میں جلتی ہوئی جھاڑی کے شعلہ میں اس کو ایک فرشتہ دکھائی دیا ۔
جب موسٰی نے اس پر نظر کی تو اس نظارہ سے تعجب کیا اور جب دیکھنے کو نزدیک گیا تو خداوند کی آواز آئی ۔
کہ میں تیرے باپ دادا کا خدا یعنی ابرہام اور اضحاق اور یعقوب کا خدا ہوں ۔ تب موسٰی کانپ گیا اور اس کو دیکھنے کی جرات نہ رہی ۔
خداوند نے اس سے کہا کہ اپنے پاؤں سے جوتی اتار لے کیونکہ جس جگہ تو کھڑا ہے وہ پاک زمین ہے ۔
میں نے واقعی اپنی اس امت کی مصیبت دیکھی جو مصر میں ہے اور ان کا آہ و نالہ سنا پس انہیں چھڑانے اترا ہوں ۔ اب آ ۔ میں تجھے مصر بھیجوں گا ۔
جس موسٰی کا انہوں نے یہ کہہ کر انکار کیا تھا کہ تجھے کس نے حاکم اور قاضی مقرر کیا ؟ اسی کو خدا نے حاکم اور چھڑانے والا تھہرا کر اس فرشتہ کے ذریعہ سے بھیجا جو اسے جھاڑی میں نظر آیا تھا ۔
یہی شخص انہیں نکال لایا اور مصر اور بحر قلزم اور بیابان میں چالیس برس تک عجیب کام اور نشان دکھائے ۔
یہ وہی موسٰی ہے جس نے بنی اسرائیل سے یہ کہا کہ خدا تمہارے بھائیوں میں سے تمہارے لئے مجھ سا ایک نبی پیدا کرے گا ۔
یہ وہی ہے جو بیابان کی کلیسیا میں اس فرشتہ کے ساتھ جو کوہ سینا پر اس سے ہمکلام ہؤا اور ہمارے باپ دادا کے ساتھ تھا ۔ اسی کو زندہ کلام ملا کہ ہم تک پہنچا دے ۔
مگر ہمارے باپ دادا نے اس کے فرمانبردار ہونا چاہا بلکہ اس کو ہٹا دیا اور ان کے دل مصر کی طرف مائل ہوئے ۔
اور انہوں نے ہارون سے کہا کہ ہمارے لئے ایسے معبود بنا جو ہمارے آگے آگے چلیں کیونکہ یہ موسٰی جو ہمیں ملک مصر سے نکال لایا ہم نہیں جانتے کہ وہ کیا ہؤا ۔
اور ان دنوں میں انہوں نے ایک بچھڑا بنایا اور اس بت کو قربانی چڑھائی اور اپنے ہاتھوں کے کاموں کی خوشی منائی ۔
پس خدا نے منہ موڑ کر انہیں چھوڑ دیا کہ آسمانی فوج کو پوجیں ۔ چنانچہ نبیوں کی کتاب میں لکھا ہے کہ اے اسرائیل کے گھرانے ۔ کیا تم نے بیابان میں چالیس برس مجھ کو ذبیحے اور قربانیاں گزرانیں ؟ ۔
بلکہ تم مولک کے خیمہ اور رفان دیوتا کے تارے کو لئے پھرتے تھے ۔ یعنی ان مورتوں کو جنہیں تم نے سجدہ کرنے کے لئے بنایا تھا ۔ پس میں تمہیں بابل کے پرے لے جاکر بساؤں گا ۔
شہادت کا خیمہ بیابان میں ہمارے باپ دادا کے پاس تھا جیسا کہ موسٰی سے کلام کرنے والے نے حکم دیا تھا کہ جو نمونہ تو نے دیکھا ہے اسی کے موافق اسے بنا ۔
اسی خیمہ کو ہمارے باپ دادا اگلے بزرگوں سے حاصل کرکے یشوع کے ساتھ لائے ۔ جس وقت ان قوموں کی ملکیت پر قبضہ کیا جنکو خدا نے ہمارے باپ دادا کے سامنے نکال دیا اور وہ داؤد کے زمانہ تک رہا ۔
اس پر خدا کی طرف سے فضل ۂوا اور اس نے درخواست کی کہ میں یعقوب کے خدا کے واسطے مسکن تیار کروں ۔
مگر سلیمان نے اس کے لئے گھر بنایا ۔
لیکن باری تعالٰے ہاتھ بنائے ہوئے گھروں میں نہیں رہتا ۔ چنانچہ نبی کہتا ہے کہ ۔
خداوند فرماتا ہے آسمان میرا تخت اور زمین میرے پاؤں تلے کی چوکی ہے ۔ تم میرے لئے کیسا گھر بناؤ گے یا میری آرامگاہ کونسی ہے ؟ ۔
کیا یہ سب چیزیں میرے ہاتھ سے نہیں بنیں ؟ ۔
اے گردن کشو اور دل اور کان کے نامختونو ۔ تم ہر وقت روح القدس کی مخالفت کرتے ہو جیسے تمہارے باپ دادا کرتے تھے ویسے ہی تم بھی کرتے ہو ۔
نبیوں میں سے کس کو تمہارے باپ دادا نے نہیں ستایا ؟ انہوں نے تو اس راستباز کے آنے کی پیش خبری دینے والوں کو قتل کیا اور اب تم اس کے پکڑوانے والے اور قاتل ہوئے ۔
تم نے فرشتوں کی معرفت سے شریعت تو پائی پر عمل نہ کیا ۔
جب انہوں نے یہ باتیں سنیں تو جی میں جل گئے اور اس پر پیسنے لگے ۔
مگر اس نے روح القدس سے معمور ہوکر آسمان کی طرف غور سے نظر کی اور خدا کا جلال اور یسوع کو خدا کی دہنی طرف کھڑا دیکھ کر ۔
کہا کہ دیکھو ۔ میں آسمان کو کھلا اور ابن آدم کو خدا کی دہنی طرف کھڑا دیکھتا ہوں ۔
مگر انہوں نے بڑے زور سے چلا کر اپنے کان بند کرلئے اور ایک دل ہوکر اس پر جھپٹے ۔
اور شہر سے باہر نکال کو اس کو سنگسار کرنے لگے اور گواہوں نے اپنے کپڑے ساڈل نام ایک جوان کے پاؤں کے پاس رکھ دئے ۔
پس یہ ستفنس کو سنگسار کرتے رہے اور وہ یہ کہہ کر دعا کرتا رہا کہ اے خداوند یسوع ۔ میری روح کو قبول کر ۔
پھر اس نے گھٹنے ٹیک کر بڑی آواز سے پکارا کہ اے خداوند ۔ یہ گناہ ان کے ذمہ نہ لگا اور یہ کہہ کر سوگیا ۔
اور ساؤل اس کے قتل پر راضی تھا ۔ اسی دن اس کلیسیا پر جو یروشلیم میں تھی بڑا ظلم برپا ہئوا اور رسولوں کے سوا سب لوگ یہودیہ اور سامریہ کی اطراف میں پراگندہ ہوگئے ۔
اور دیندار لوگ ستفنس کو دفن کرنے کے لئے لے گئے اور اس پر بڑا ماتم کیا ۔
اور ساؤ کلیسیا کو اس طرح تباہ کرتا رہا کہ گھر گھر گھس کر اور مردوں اور عورتوں کو گھسیٹ کر قید کراتا تھا ۔
پس جو پراگندا ہوئے تھے وہ کلام کی خوشخبری دیتے تھے ۔
اور فلپس شہر سامریہ میں جاکر لوگوں میں مسیح کی منادی کرنے لگا ۔
اور جو معجزے فلپس دکھاتا تھا لوگوں نے انہیں سنکر اور دیکھ کر بالاتفاق اس کی باتوں پر جی لگایا ۔
کیونکہ بہتیرے لوگوں میں سے ناپاک روحیں بڑی آواز سے چلا چلا کر نکل گئیں اور بہت سے مفلوج اور لنگڑے اچھے کئے گئے ۔
اور اس شہر میں بڑی خوشی ہوئی ۔
اس سے پہلے شمعون نام ایک شخص اس شہر جادو گری کرتا تھا اور سامریہ کے لوگوں کو حیران رکھتا اور یہ کہتا تھا کہ میں بھی کوئی بڑا شخص ہوں ۔
اور چھوٹے سے بڑے تک سب اس کی طرف متوجہ ہوتے اور کہتے تھے کہ یہ شخص خدا کی وہ قدرت ہے جسے بڑی کہتے ہیں ۔
وہ اس لئے اس کی طرف متوجہ ہوتے تھے کہ اس نے بڑی مدت سے اپنے جادو کے سبب سے ان کو حیران کر رکھا تھا ۔
لیکن جب انہوں نے فلپس کا یقین کیا جو خدا کی بادشاہی اور یسوع مسیح کے نام کی خوشخبری دیتا تھا تو سب لوگ خواہ مرد خواہ عورت بپتسمہ لینے لگے ۔
اور شمعون نے خود بھی یقین کیا اور بپتسمہ لے کر فلپس کے ساتھ رہا کیا اور نشان اور بڑے بڑے معجزے ہوتے دیکھ کر حیران ہئوا ۔
جب رسولوں نے جو یروشلیم میں تھے سناکہ سامریوں نے خدا کا کلام قبول کرلیا تو پطرس اور یوحنا کو ان کے پاس بھیجا ۔
انہوں نے جاکر ان کے لئے دعا کی کہ روح القدس پائیں ۔
کیونکہ وہ اس وقت تک ان میں سے کسی پر نازل نہ ہئوا تھا ۔ انہوں نے صرف خداوند یسوع کے نام پر بپتسمہ لیا تھا ۔
پھر انہوں نے ان پر ہاتھ رکھے اور انہوں نے روح القدس پایا ۔
جب شمعون نے دیکھا کہ رسولوں کے ہاتھ رکھنے سے روح القدس دیا جاتا ہے تو ان کے پاس روپے لاکر ۔
کہا کہ مجھے بھی یہ اختیار دو کہ جس پر میں ہاتھ رکھوں وہ روح القدس پائے ۔
پطرس نے اس سے کہا تیرے روپے تیرے ساتھ غارت ہوں ۔ اس لئے کہ تونے خدا کی بخشش کو روپیوں سے حاصل کرنے کا خیال کیا ۔
تیرا اس امر میں نہ حصہ ہے بخرہ کیونکہ تیرا دل کیونکہ تیرا دل خدا کے نزدیک خالص نہیں ۔
پس اپنی اس بدی سے توبہ کر اور خداوند سے دعا کرکہ شاید تیرے دل کے اس خیال کی معافی ہو ۔
کیونکہ میں دیکھتا ہوں کہ تو پت کی سی کڑواہٹ اور ناراستی کے بند میں گرفتار ہے ۔
شمعون نے جواب میں کہا تم میرے لئے خداوند سے دعا کرو کہ جو باتیں تم نے کہیں ان میں سے کوئی مجھے پیش نہ آئے ۔
پھر وہ گواہی دے کر اور خداوند کا کلام سناکر یروشلیم کو واپس ہوے اور سامریوں کے بہت سے گاؤں میں خوشخبری دیتے گئے ۔
پھر خداوند کے فرشتہ نے فلپس سے کہا کہ اٹھ کر دکھن کی طرف اس راہ تک جا یروشلیم سے غزہ کو جاتی ہے اور جنگل میں ہے
وہ اٹھ کر روانہ ہئوا تو دیکھو ایک حبشی خوجہ آرہا تھا ۔ وہ حبشیوں کی ملکہ کنداکے کا ایک وزیر اور اس کے سارے خزانہ کا مختار تھا اور یروشلیم میں عبادت کے لئے آیا تھا ۔
وہ اپنے رتھ پر بیٹھا ہئوا اور یسعیاہ نبی کے صحیفہ کو بڑھتا ہئوا واپس جارہا تھا ۔
روح نے فلپس سے کہا کہ نزدیک جاکر اس رتھ کے ساتھ ہولے ۔
پس فلپس نے اس طرف دوڑ کر یسعیا نبی کا صحیفہ پڑھتے سنا اور کہا کہ جو تو پڑھتا ہے اسے سمجھتا بھی ہے ؟ ۔
اس نے کہا یہ مجھ سے کیونکر ہوسکتا ہے جب تک کوئی مجھے ہدایت نہ کرے ؟ اور اس فلپس سے درخواست کی کہ میرے پاس آ بیٹھ ۔
کتاب مقدس کی جو عبادت وہ پڑھ رہا تھا یہ تھی کہ لوگ اسے بھیڑ کی طرح ذبح کرنے کو لے گئے اور جس طرح برہ اپنے بال کترنے والے کے سامنے بے زبان ہوتا ہے اسی طرح وہ اپنا منہ نہیں کھولتا ۔
اس کی پست حالی میں اس کا انصاف نہ ہئوا اور کون اس کی نسل کا حال بیان کرے گا ؟ کیونکہ زمین پر سے اس کی زندگی مٹائی جاتی ہے ۔
خوجہ نے فلپس سے کہا میں تیری منت کر کے پوچھتا ہوں کہ نبی یہ کس کے حق میں کہتا ہے ؟ اپنے یا کسی دوسرے کے ؟ ۔
فلپس نے اپنی زبان کھول کر اسی نوشتہ سے شروع کیا اور اسے یسوع کی خوشخبری دی ۔
اور راہ میں چلتے چلتے کسی پانی کی جگہ پر پہنچے ۔ خوجہ نے کہا پانی موجود ہے ۔ اب مجھے بپتسمہ لینے سے کونسی چیز روکتی ہے ؟ ۔
پس فلپس نے کہا کہ اگر تو دل و جان سے ایمان لائے تو بپتسمہ لے سکتا ہے ۔ اس نے جواب میں کہا میں ایمان لاتا ہوں کہ یسوع مسیح خدا کا بیٹا ہے ۔
پس اس نے رتھ کو کھڑا کرنے کا حکم دیا اور فلپس اور خوجہ دونوں پانی میں اتر پڑے اور اس نے اس کو بپتسمہ دیا ۔
جب وہ پانی میں سے نکل کر اوپر آئے تو خداوند کا روح فلپس کو اٹھا لے گیا اور خوجہ نے اسے پھر نہ دیکھا کیونکہ وہ خوشی کرتا ہئوا اپنی راہ چلا گیا ۔
اور فلپس اشدود میں آنکلا اور تبصریہ میں پہنچنے تک سب شہروں میں خوشخبری سناتا گیا ۔
اور ساڈل جو ابھی تک خداوند کے شاگردوں کے دھمکانے اور قتل کرنے کی دھن میں تھا سردار کاہن کے پاس گیا ۔
اور اس سے دمشق کے عبادتخانوں کے لئے اس مضمون کے خط مانگے کہ جنکو وہ اس طریق پر پائے خواہ مرد خواہ عورت ان کو باندھ کر یروشلیم میں لائے ۔
جب وہ سفر کرتے کرتے دمشق کے نزدیک پہنچا تو ایسا ہؤا کہ یکایک آسمان سے ایک نور اس کے گرد اگرد آچمکا ۔
اور وہ زمین پر گر پڑا اور یہ آواز سنی کہ اے ساڈل اے ساڈل ۔ تو مجھے کیوں ستاتا ہے ؟ ۔
اس نے پوچھا اے خداوند ۔ تو کون ہے ؟ اس نے کہا میں یسوع ہوں جسے تو ستاتا ہے ۔
مگر اٹھ شہر میں جا اور جو تجھے کرنا چاہئے وہ تجھ سے کہا جائے گا ۔
جو آدمی اس کے ہمراہ تھے وہ خاموش کھڑے رہ گئے کیونکہ آواز تو سنتے تھے مگر کسی کو دیکھتے نہ تھے ۔
اور ساڈل زمین پر سے اٹھا لیکن جب آنکھیں کھولیں تو اس کو کچھ نہ دکھائی دیا اور لوگ اس کا ہاتھ پکڑکر دمشق میں لے گئے ۔
اور وہ تین دن تک نہ دیکھ سکا اور نہ اس نے کھایا نہ پیا ۔
دمشق میں حننیاہ نام ایک شاگرد تھا ۔ اس سے خداوند نے رویا میں کہا کہ اے حننیاہ اس نے کہا اے خداوند میں حاضر ہوں ۔
خداوند نے اس سے کہا اٹھ ۔ اس کوچہ میں جا جو سیدھا کہلاتا ہے اور یہوداہ کے گھر میں ساڈل نام ترسی کو پوچھ لے کیونکہ دیکھ وہ دعا کررہا ہے ۔
اور اس نے حننیاہ نام ایک آدمی کو اندر آتے اور اپنے اوپر ہاتھ رکھتے ہے تاکہ پھر نینا ہو ۔
حننیاہ نے جواب دیا کہ اے خداوند میں نے بہت لوگوں سے اس شخص کا ذکر سنا ہے کہ اس نے یروشلیم میں تیرے مقدسوں کے ساتھ کیسی کیسی برائیاں کی ہیں ۔
اور یہاں اس کو سردار کاہنوں کی طرف سے اختیار ملا ہے کہ جو لوگ تیرا نام لیتے ہیں ان سب کو باندھ لے ۔
مگر خداوند نے اس سے کہا کہ تو جا کیونکہ یہ قوموں بادشاہوں اور بنی اسرائیل پر میرا نام ظاہر کرنے کا میرا چنا ہؤا وسیلہ ہے ۔
اور میں اسے جتا دوں گا کہ اسے میرے نام کی خاطر کس قدر دکھ اٹھانا پڑیگا ۔
پس حننیاہ جاکر اس گھر میں داخل ہؤا اور اپنے ہاتھ اس پر رکھ کر کہا اے بھائی ساڈل ۔ خداوند یعنی یسوع جو تجھ پر اس راہ میں جس سے تو آیا ظاہر ہؤا تھا اسی نے مجھے بھیجا ہے کہ تو بینائی پائے اور روح القدس سے بھر جائے ۔
اور فورا اس کی آنکھوں سے چھلکے سے گرے اور وہ بینا ہوگیا اور اٹھ کر بپتسمہ لیا ۔
پھر کچھ کھاکر طاقت پائی ۔ اور وہ کئی دن ان شاگردوں کے ساتھ رہا جو دمشق میں تھے ۔
اور فورا عبادتخانوں میں یسوع کی منادی کرنے لگا کہ وہ خدا کا بیٹا ہے ۔
اور سب سننے والے حیران ہوکر کہنے لگے کیا یہ وہ شخص نہیں ہے جو یروشلیم میں اس نام کے لینے والوں کو تباہ کرتا تھا اور یہاں بھی اسی لئے آیا تھا کہ ان کو باندھ کر سردار کاہنوں کے پاس لے جائے ؟ ۔
لیکن ساڈل کو اور بھی قوت حاصل ہوتی گئی اور وہ اس بات کو ثابت کرکے کہ مسیح یہی ہے دمشق کے رہنے والے یہودیوں کو حیران دلاتا رہا ۔
اور جب بہت دن گزر گئے تو یہودیوں نے اسے مار ڈالنے کا مشورہ کیا ۔
مگر ان کی سازش ساڈل کو معلوم ہوگئی ۔ وہ تو اسے مار ڈالنے کے لئے رات دن دروازوں پر لگے رہے ۔
لیکن رات کو اس کے شاگردوں نے اسے لے کر ٹوکرے میں بٹھایا اور دیوار پر سے لٹکا کر اتار دیا ۔
اس نے یروشلیم میں پہنچ کر شاگردوں میں مل جانے کی کوشش کی اور سب اس سے ڈرتے تھے کیونکہ ان کو یقین نہ آتا تھاکہ یہ شاگرد ہے ۔
مگر برنباس نے اسے اپنے ساتھ رسولوں کے پاس لے جاکر ان سے بیان کیا کہ اس نے اس اس طرح راہ میں خداوند کو دیکھا اور اس نے اس سے باتیں کیں اور اس نے دمشق میں کیسی دلیری کے ساتھ یسوع کے نام سے منادی کی ۔
پس وہ یروشلیم میں ان کے ساتھ آتا جاتا رہا ۔
اور دلیری کے ساتھ خداوند کے نام کی منادی کرتا تھا اور یونانی مائل یہودیوں کے ساتھ گفتگو اور بحث بھی کرتا تھا مگر وہ اسے مار ڈالنے کے درپے تھے ۔
اور بھائیوں کو جب یہ معلوم ہوا تو اسے قیصریہ میں لے گئے اور ترسس کو روانہ کر دیا ۔
پس تمام یہودیہ اور گلیل اور سامریہ میں کلیسیا کو چین ہوگیا اور اس کی ترقی ہوتی گئی اور وہ خداوند کے خوف ار روح القدس کی تسلی پر چلتی اور بڑھتی جاتی تھی ۔
اور ایسا ہوا کہ پطرس ہر جگہ پھرتا ہؤا مقدسوں کے پاس بھی پہنچا جولدہ میں رہتے تھے ۔
وہاں اینیاس نام ایک مفلوج کو پایا جو آٹھ برس سے چار پائی پر پڑا تھا ۔
پطرس نے اس سے کہا اے اینیاس یسوع تجھے شفا دیتا ہے ۔ اٹھ آپ اپنا بستر بچھا ۔ وہ فورا اٹھ کھڑا ہؤا ۔
تب لدہ اور شارون کے سب رہنے والے اسے دیکھ کر خداوند کی طرف رجوع لائے ۔
اور یافا میں ایک شاگرد تھی تبیتا نام جس کا ترجمہ ہرنی ہے وہ بہت ہی نیک کام اور خیرات کیا کرتی تھی ۔
انہی دنوں میں ایسا ہؤا کہ وہ بیمار ہوکر مرگئی اور اسے نہلاکر بالاخانہ میں رکھ دیا ۔
اور چونکہ لدہ یافا کے نزدیک تھا شاگردوں نے یہ سنکر کہ پطرس وہاں ہے دو آدمی بھیجے اور اس سے دوخواست کی کہ ہمارے پاس آنے میں دیر نہ کر ۔
پطرس اٹھ کر ان کے ساتھ ہولیا ۔ جب پہنچا تو اسے بالاخانہ میں لے گئے اور سب بیوائیں روتی ہوئی اس کے پاس آکھڑی ہوئیں اور جو کرتے اور کپڑے ہرنی نے ان کے ساتھ میں رہ کر بنائے تھے دکھانے لگیں ۔
پطرس نے سب کو باہر کردیا اور گھٹنے ٹیک کر دعا کی ۔ پھر لاش کی طرف متوجہ ہوکر کہا اے تبیتا اٹھ ۔ پس اس نے آنکھیں کھول دیں اور پطرس کو دیکھ کر اٹھ بیٹھی ۔
اس نے ہاتھ پکڑکر اسے اٹھایا اور مقدسوں اور بیواؤں کو بلاکر اسے زندہ ان کے سپرد کیا ۔
یہ بات سارے یافا میں مشہور ہو گئی اور بہتیرے پر ایمان لے آئے ۔
اور ایسا ہؤا کہ وہ بہت دن یافا شمعون نام دباغ کے ہاں رہا ۔
قیصریہ میں کرنیلیس نام ایک شخص تھا ۔ وہ اس پلٹن کا صوبہ دار تھا جو اطالیانی کہلاتی ہے ۔
وہ دیندار تھا اور اپنے سارے گھرانے سمیت خدا سے ڈرتا تھا اور یہودیوں کو بہت خیرات دیتا اور ہر وقت خدا سے دعا کرتا تھا ۔
اس نے تیسرے پہر کے قریب رویا میں صاف صاف دیکھا کہ خدا کا فرشتہ میرے پاس آکر کہتا ہے کرنیلیس ۔
اس نے اس کو غور سے دیکھا اور ڈر کر کہا خداوند کیا ہے ؟ اس نے اس سے کہا تیری دعائیں اور تیری خیرات یادگاری کے لئے خدا کے حضور پہنچیں ۔
اب یافا میں آدمی بھیج کر شمعون کو جو پطرس کہلاتا ہے بلوالے ۔
وہ شمعون دباغ کے ہاں مہمان ہے جس کا گھر سمندر کے کنارے ہے ۔
اور جب وہ فرشتہ چلاگیا جس نے اس سے باتیں کی تھیں تو اس نے دو نوکروں کو ان میں سے جو اس کے پاس حاضر رہا کرتے تھے ایک دیندار سپاہی کو بلایا ۔
اور سب باتیں ان سے بیان کرکے انہیں یافا میں بھیجا ۔
دوسرے دن جب وہ راہ میں تھے اور شہر کے نزدیک پہنچے تو پطرس دوپہر کے قریب کوٹھے پر دعا کرنے کو چڑھا ۔
اور اسے بھوک لگی اور کچھ کھانا چاہتا تھا لیکن جب لوگ تیار کررہے تھے تو اس پر بیخودی چھاگئی ۔
اور اس نے دیکھا کہ آسمان کھل گیا اور ایک چیز بڑی چادر کی مانند چاروں کونوں سے لٹکتی ہوئی زمین کی طرف اتر رہی ہے ۔
جس میں زمین کے سب قسم کے چوپائے اور کیڑے مکوڑے اور ہوا کے پرندے ہیں ۔
اور اسے ایک آواز آئی کہ اے پطرس اٹھ ! ذبح کر اور کھا ۔
مگر پطرس نے کہا اے خداوند ! ہرگز نہیں کیونکہ میں نے کبھی کوئی حرام یا ناپاک چیز نہیں کھائی ۔
پھر دوسری بار اسے آواز آئی کہ جنکو خدا نے پاک ٹھہرایا ہے تو انہیں حرام نہ کہہ ۔
تین بار ایسا ہی ہئوا اور فی الفور وہ چیز آسمان پر اٹھالی گئی ۔
جب پطرس اپنے دل میں حیران ہورہا تھا کہ یہ رویا جو میں نے دیکھی کیا ہے تو دیکھو وہ آدمی جنہیں کرنیلیس نے بھیجا تھا شمعون کا گھر دریافت کرکے دروازہ پر آکھڑے ہوئے ۔
اور پکار کر پوچھنے لگے کہ شمعون جو پطرس کہلاتا ہے یہیں مہمان ہے ؟
جب پطرس اس رویا کو سوچ رہا تھا تو روح نے اس سے کہا کہ تین آدمی تجھے پوچھ رہے ہیں ۔
پس اٹھ کر نیچےجا اور بے کھٹکے ان کے ساتھ ہولے کیونکہ میں نے ہی ان کو بھیجا ہے ۔
پطرس نے اتر کر ان آدمیوں سے کہا دیکھو جس کو تم پوچھتے ہو وہ میں ہی ہوں ۔ تم کس سبب سے آئے ہو ۔
انہوں نے کہا کرنیلیس صوبہ دار جو راستباز اور خدا ترس آدمی اور یہودیوں کی ساری قوم میں نیک نام ہے اس نے پاک فرشتہ سے ہدایت پائی کہ تجھے اپنے گھر بلاکر تجھ سے کلام سنے ۔
پس اس نے انہیں اندر بلاکر ان کی مہمانی کی ۔ اور دوسرے دن وہ اٹھ کر ان کے ساتھ روانہ ہئوا اور یافا میں سے بعض بھائی اس کے ساتھ ہولئے ۔
وہ دوسرے روز قیصر یہ میں داخل ہوئے اور کرنیلیس اپنے رشتہ داروں اور دلی دوستوں کو جمع کرکے ان کی راہ دیکھ رہا تھا ۔
جب پطرس اندر آنے لگا تو ایسا ہئوا کہ کرنیلیس نے اس کا استقبال کیا اور اس کے قدموں میں گر کر سجدہ کیا ۔
لیکن پطرس نے اسے اٹھا کر کہا کہ کھڑا ہو ۔ میں بھی تو انسان ہوں ۔
اور اس سے باتیں کرتا ہئوا اندر گیا اور بہت سے لوگوں کو اکٹھا پاکر ۔
ان سے کہا کے تم جانتے ہوکہ یہودی کو غیر قوم والے سے صحبت رکھنا یا اس کے ہاں جانا ناجائز ہے مگر خدا نے مجھ پر ظاہر کیا کہ میں کسی آدمی کو بخس یا ناپاک نہ کہوں ۔
اسی لئے جب میں بلایا گیا تو بے عزر چلاآیا ۔ پس ان میں پوچھتا ہوں کہ مجھے کس بات کے لئے بلایا ہے ؟ ۔
کرنیلیس نے کہا اس وقت پورے چار روز ہوئے کہ میں اپنے گھر میں تیسرے پہر کی دعا کر رہا تھا اور کیا دیکھتا ہوں کہ ایک شخص چمکدار پوشاک پہنے ہوئے میرے سامنے کھڑا ہؤا ۔
اور کہا کہ اے کرنیلیس تیری دعا سن گئی اور تیری خیرات کی خدا کے حضور یاد ہوئی ۔
پس کسی کو یافا میں بھیج کر شمعون کو جو پطرس کہلاتا ہے اپنے پاس بلا ۔ وہ سمندر کے کنارے شمعون دباغ کے گھر میں مہمان ہے ۔
پس اسی دم میں نے تیرے پاس آدمی بھیجے اور تو نے خوب کیا جو آگیا ۔ اب ہم سب خدا کے حضور حاضر ہیں تاکہ جو کچھ خداوند نے تجھ سے فرمایا ہے اسے سنیں ۔
پطرس نے زبان کھول کرکہا ۔ اب مجھے پورا یقین ہوگیا کہ خدا کسی کا طرفدار نہیں ۔
بلکہ ہر قوم میں جو اس سے ڈرتا اور راستبازی کرتا ہے وہ اس کو پسند آتا ہے ۔
جو کلام اس نے بنی اسرائیل کے پاس بھیجا جبکہ یسوع مسیح کی معرفت ( جو سب کا خداوند ہے ) صلح کی خوشخبری دی ۔
اس بات کو تم جانتے ہو جو یوحنا کے بپتسمہ کی منادی کے بعد گلیل سے شروع ہوکر تمام یہودیہ میں مشہور ہوگئی ۔
کہ خدا نے یسوع ناصری کو روح القدس اور قدرت سے کس طرح مسح کیا ۔ وہ بھلائی کرتا اور ان سب کو جو ابلیس کے ہاتھ سے ظلم اٹھاتے تھے شفا دیتا پھرا کیونکہ خدا اس کے ساتھ تھا ۔
اور ہم ان سب کاموں کے گواہ ہیں جو اس نے یہودیوں کے ملک اور یروشلیم میں کئے اور انہوں نے اس کو صلیب پر لٹکا کر مار ڈالا ۔
اس کو خدا نے تیسرے دن جلایا اور ظاہر بھی کردیا ۔
نہ کہ ساری امت پر بلکہ ان گواہوں پر جو آگے سے خدا کے چنے ہوئے تھے یعنی ہم پر جنہوں نے اس کے مردوں میں سے جی اٹھنے کے بعد اس کے ساتھ کھایا پیا ۔
اور اس نے ہمیں حکم دیا کہ امت میں منادی کرو اور گواہی دو کہ یہ وہی ہے جو خدا کی طرف سے زندوں اور مردوں کا منصف مقرر کیا گیا ۔
اس شخص کی سب نبی گواہی دیتے ہیں کہ جو کوئی اس پر ایمان لائے گا اس کے نام سے گناہوں کی معافی حاصل کرے گا ۔
پطرس یہ بات کہہ ہی رہا تھا کہ روح القدس ان سب پر نازل ہؤا جو کلام سن رہے تھے ۔
اور پطرس کے ساتھ جتنے منحتون ایمان دار آئے تھے وہ سب حیران ہوئے کہ غیر قوموں پر بھی روح القدس کی بخشش جاری ہوئی ۔
کیونکہ انہیں طرح طرح کی زبانیں بولتے اور خدا کی تمجید کرتے سنا ۔ پطرس نے جواب دیا ۔
کیا کوئی پانی سے روک سکتا ہے کہ یہ بپتسمہ نہ پائیں جنہوں نے ہماری طرح روح القدس پایا ؟ ۔
اور اس نے حکم دیا کہ انہیں یسوع مسیح کے نام سے بپتسمہ دیا جائے ۔ اس پر انہوں نے اس سے درخواست کی کہ چند روز ہمارے پاس رہ ۔
اور رسولوں اور بھائیوں نے جو یہودیہ میں تھے سنا کہ غیر قوموں نے بھی خدا کا کلام قبول کیا ۔
جب پطرس یروشلیم میں آیا تو منحتون اس سے بحث کرنے لگے ۔
کہ تو نا منحتونوں کے پاس گیا اور ان کے ساتھ کھنا کھایا ۔
پطرس نے شروع سے وہ امر ترتیب وار ان سے بیان کیا کہ ۔
میں یافا شہر میں دعا کر رہا تھا اور بیخودی کی حالت میں ایک رویا دیکھی کہ کوئی چیز بڑی چادر کی طرح چاروں کونوں سے لٹکتی ہوئی آسمان سے اتر کر مجھ تک آئی ۔
اس پر جب میں نے غور سے نظر کی تو زمین کے چوپائے اور جنگلی جانور کیڑے مکوڑے اور ہوا کے پرندے دیکھے ۔
اور یہ آواز بھی سنی کہ اے پطرس اٹھ ! ذبح کر اور کھا ۔
لیکن میں نے کہا اے خداوند ہرگز نہیں کیونکہ کبھی کوئی حرام یا ناپاک چیز میرے منہ میں نہیں گئی ۔
اس کے جواب میں دوسری بار آسمان سے آواز آئی کہ جنکو خدا نے پاک ٹھہرایا ہے تو انہیں حرام نہ کہہ ۔
تین بار ایسا ہی ہؤا ۔ پھر وہ سب چیزیں آسمان کی طرف کھینچ لی گئیں ۔
اور دیکھو ! اسی دم تین آدمی جو قیصریہ سے میرے پاس بھیجے گئے تھے اس گھر کے پاس آکھڑے ہوئے جس میں ہم تھے ۔
روح نے مجھ سے کہا کہ تو بلا امتیاز ان کے ساتھ چلا جا اور یہ چھ بھائی بھی میرے ساتھ ہولئے اور ہم اس شخص کے گھر میں داخل ہوئے ۔
اس نے ہم سے بیان کیا کہ میں نے فرشتہ کو اپنے گھر میں کھڑے ہوئے دیکھا ۔ جس نے مجھ سے کہا کہ یافا میں آدمی بھیج کر شمعون کو بلوالے جو پطرس کہلاتا ہے ۔
وہ تجھ سے ایسی باتیں کہے گا جن سے تو اور تیرا سارا گھرانا نجات پائے گا ۔
جب میں کلام کرنے لگا تو روح القدس ان پر اس طرح نازل ہؤا جس طرح شروع میں ہم پر نازل ہؤا تھا ۔
اور مجھے خداوند کی وہ بات یاد آئی جو اس نے کہی تھی کہ یوحنا نے تو پانی سے بپتسمہ دیا مگر تم روح القدس سے بپتسمہ پاؤگے ۔
پس جب خدا نے ان کو بھی وہی نعمت دی ہم کو خداوند یسوع مسیح پر ایمان لاکر ملی تھی تو میں کون تھا کہ خدا کو روک سکتا ؟ ۔
وہ یہ سنکر چپ رہے اور خدا کی تمجید کرکے کہنے لگے کہ پھر تو بیشک خدا نے غیر قوموں کو بھی زندگی کے لئے توبہ کی توفیق دی ہے ۔
پس جو لوگے اس مصیبت سے پراگندہ ہوگئے تھے جو ستفنس کے باعث پڑی تھی وہ پھرتے پھرتے فینیکے اور کپرس اور افطاکیہ میں پہنچے مگر یہودیوں کے سوا اور کسی کو کلام نہ سناتے تھے ۔
لیکن ان میں سے چند کپرسی اور کرینی تھے جو انطاکیہ میں آکر یونانیوں کو بھی خداوند یسوع کی خوشخبری کی باتیں سنانے لگے ۔
اور خداوند کا ہاتھ ان پر تھا اور بہت سے لوگ ایمان لاکر خداوند کی طرف رجوع ہوئے ۔
ان لوگوں کی خبر یروشلیم کی کلیسیا کے کانوں تک پہنچی اور انہوں نے برنباس کو انطاکیہ تک بھیجا ۔
پہنچکر اور خدا کا فضل دیکھ کر خوش ہؤا اور ان سب کو نصیحت کی کہ دلی ارادہ سے خداوند سے لپٹے رہو ۔
کیونکہ وہ نیک مرد اور روح القدس اور ایمان سے معمور تھا اور بہت سے لوگ خداوند کی کلیسیا میں آ ملے ۔
پھر وہ ساڈل کی تلاش میں ترسس کو چلاگیا ۔
اور جب وہ ملا تو اسے انطاکیہ میں لایا ایسا ہؤا کہ وہ سال بھر تک کلیسیا کی جماعت میں شامل ہوتے اور بہت سے لوگوں کو تعلیم دیتے رہے اور شاگرد پہلے انطاکیہ ہی میں مسیحی کہلائے ۔
انہی دنوں میں چند نبی یروشلیم سے انطاکیہ میں آئے ۔
ان میں سے ایک نے جس کا نام اگبس تھا کھڑے ہوکر روح کی ہدایت سے ظاہر کیا کہ تمام دنیا میں بڑا کال پڑیگا اور یہ کلودیس کے عہد میں واقع ہؤا ۔
پس شاگردوں نے تجویز کی کہ اپنے اپنے مقدور کے موافق یہودیہ میں رہنے والے بھائیوں کی خدمت کے لئے کچھ بھیجیں ۔
چنانچہ انہوں نے ایسا ہی کیا اور برنباس اور ساڈل کے ہاتھ بزرگوں کے پاس بھیجا ۔
قریبأ اسی وقت ہیرودیس بادشاہ نے ستانے کے لئے کلیسیا میں بعض پر ہاتھ ڈالا ۔
اور یوحنا کے بھائی یعقوب کو تلوار سے قتل کیا ۔
جب دیکھا کہ یہ بات یہودیوں کو پسند آئی تو پطرس کو بھی گرفتار کرلیا اور یہ عید فطیر کے دن تھے ۔
اور اس کو پکڑ کر قید کیا اور نگھبانی کے لئے چار چار سپاہیوں کے چار پہروں میں رکھا اس ارادہ سے کہ فسح کے بعد اس کو لوگوں کے سامنے پیش کرے ۔
پس قید خانہ میں تو پطرس کی نگہبانی ہورہی تھی مگر کلیسیا اس کے لئے بدن وجان خدا سے دعا کررہی تھی ۔
اور جب ہیرودیس اسے پیش کرنے کو تھا تو اسی رات پطرس دو زنجیروں سے بندھا ہئوا دو سپاہیوں کے درمیان سوتا تھا اور پہرے والے دروازہ پر قید خانہ کی نگہبانی کررہے تھے ۔
کہ دیکھو خداوند کا ایک فرشتہ آکھڑا ہئوا اور اس کو ٹھڑی میں نور چمک گیا اور اس نے پطرس کی پسلی پر ہاتھ مارکر اسے جگایا اور کہا کہ جلد اٹھ ! اور زنجیریں اس کے ہاتھوں میں سے کھل پڑیں ۔
پھر فرشتہ نے اس سے کہا کمر باندھ اور اپنی جوتی پہن لے ۔ اس نے نے کہا اپنا چوغہ پہن کر میرے پیچھے ہولے ۔
وہ نکل کر اس کے پیچھے ہولیا اور یہ نہ جانا کہ جو کچھ فرشتہ کی طرف سے ہورہا ہے وہ واقعی ہے ۔ بلکہ یہ سمجھا کہ رویا دیکھ رہا ہوں ۔
پس وہ پہلے اور دوسرے حلقہ میں سے نکل کر اس لوہے کے پھاٹک پر پہنچے جو شہر کی طرف ہے ۔ وہ آپ ہی ان کے لئے کھل گیا ۔ پس وہ نکل کر کوچہ کے اس سرے تک گئے اور فورأ فرشتہ اس کے پاس سے چلاگیا ۔
اور پطرس نے ہوش میں آکر کہا کہ اب میں نے سچ جان لیا کہ خداوند نے اپنا فرشتہ بھیج کر مجھے ہیرودیس کے ہاتھ سے چھڑا لیا اور یہودی قوم کی ساری امید توڑدی
اور اس پر غور کرکے اس یوحنأ کی ماں مریم کے گھر آیا جو مرقس کہلاتا ہے ۔ وہاں بہت سے آدمی جمع ہوکر دعا کر رہے تھے ۔
جب اس نے پھاٹک کی کھڑکی کھٹکھٹائی توردی نام ایک لونڈی آواز سننے آئی ۔
اور پطرس کی آواز پہچان کر خوشی کے مارے پھاٹک نہ کھولا بلکہ دوڑ کر اندر خبر کی کہ پطرس پھاٹک پر کھڑا ہے ۔
انہوں نے اس سے کہا تو دیوانی ہے لیکن وہ یقین سے کہتی رہی کہ یونہی ہے ۔ انہوں نے کہا کہ اس کا فرشتہ ہوگا ۔
مگر پطرس کھٹکھٹا تا رہا ۔ پس انہوں نے کھڑی کھولی اور اس کو دیکھ کر حیران ہوگئے ۔
اس نے انہیں ہاتھ سے اشارہ کیا کہ چپ رہیں اور ان سے بیان کیا کہ خداوند نے مجھے اس اس طرح قید خانہ سے نکالا ۔ پھر کہا کہ یعقوب اور بھائیوں کو اس بات کی خبر کر دینا اور روانہ ہوکر دوسری جگہ چلاگیا ۔
جب صبح ہوئی تو سپاہی بہت گھبرائے کہ پطرس کیا ہئوا ۔
جب ہیرودیس نے اس کی تلاش کی اور نہ پایا تو پہرے والوں کی تحقیقات کرکے ان کے قتل کا حکم دیا اور یہودیہ کو چھوڑ کر قیصریہ میں جارہا ۔
اور وہ صور اور صیدا کے لوگوں سے نہایت ناخوش تھا ۔ پس وہ ایک دل ہوکر اس کے پاس آئے اور بادشاہ کے حاجب بلستس کو اپنی طرف کرکے صلح چاہی ۔ اس لئے کہ ان کے ملک کو بادشاہ کے ملک سے رسد پہنچی تھی ۔
پس ہیرودیس ایک دن مقرر کرکے اور شاہانہ پوشاک پہن کر تخت عدالت پر بیٹھا اور ان سے کلام کرنے لگا ۔
لوگ پکار اٹھے کہ یہ خدا کی آواز ہے نہ انسان کی ۔
اسی دم خدا کے فرشتہ نے اسے مارا ۔ اس لئے کہ اس نے خدا کی تمجید نہ کی اور وہ کیڑے پڑکر مرگیا ۔
مگر خدا کا کلام ترقی کرتا اور پھیلتا گیا ۔
اور برنباس اور ساؤل اپنی خدمت پوری کرکے اور یوحنا کو مرقس کہلاتا ہے ساتھ لے کر یروشلیم سے واپس آئے ۔
انطاکیہ میں اس کلیسیا کے متعلق جو وہاں تھی کئی نبی اور معلم تھے یعنی برنباس اور شمعون جو کالا کہلاتا ہے اور لوکیس کرینی اور مناہیم جو چوتھائی ملک کے حاکم ہیرودیس کے ساتھ پلا تھا اور ساؤل ۔
جب وہ خداوند کی عبادت ک رہے اور روزے رکھ رہے تھے تو روح القدس نے کہا میرے لئے برنباس اور ساؤل کو اس کام کے واسطے مخصوص کردو جس کے واسطے میں نے ان کو بلایا ہے ۔
تب انہوں نے روزہ رکھ کر اور دعا کرکے اور ان پر ہاتھ رکھ کر انہیں رخصت کیا ۔
پس وہ روح القدس کے بھیجے ہوئے سلوکیہ کو گئے اور وہاں سے جہاز پر کپرس کو چلے ۔
اور سلیمیس میں پہنچکر یہودیوں کے عبادت خانوں میں خدا کا کلام سنانے لگے اور یوحنا ان کا خادم تھا ۔
اور اس ٹاپو میں ہوتے ہوئے پافس تک پہنچے ۔ وہاں انہیں ایک یہودی جادوگر اور جھوٹا نبی بر یسوع نام ملا ۔
وہ سرگیس پولس صوبہ دار کے ساتھ تھا جو صاحب تمیز آدمی تھا ۔ اس نے برنباس اور ساؤل کو بلاکر خدا کا کلام سننا چاہا ۔
مگر الیماس جادو گرنے ( کہ یہی اس کے نام کا ترجمہ ہے ) ان کی مخالفت کی صوبہ دار کو ایمان لانے سے روکنا چاہا ۔
اور ساؤل نے جس کا نام پولس بھی ہے روح القدس سے بھرکر اس پر غور سے نظر کی ۔
اور کہا کہ اے ابلیس کر فرزند ! تو تمام مکاری اور شرارت سے بھرا ہئوا اور ہر طرح کی نیکی کا دشمن ہے کیا خداوند کی سیدھی راہوں کو بگاڑنے سے بز نہ آئے گا ؟ ۔
اب دیکھ تجھ پر خداوند کا غضب ہے اور تو اندھا ہوکر کچھ مدت تک سورج کو نہ دیکھیگا اسی دم کہر اور اندھیرا اس پر چھاگیا اور وہ ڈھونڈتا پھرا کہ کوئی اس کا ہاتھ پکڑ کر لے چلے ۔
تب صوبہ دار یہ ماجرا دیکھ کر اور خداوند کی تعلیم سے حیران ہوکر ایمان لے آیا ۔
پھر پولس اور اس کے ساتھی پافس سے جہاز سے روانہ ہو کر واپس چلاگیا ۔
اور وہ پرگہ سے چل کر پسدیہ کے انطاکیہ میں پہنچے اور سبت کے دن عبادت خانہ میں جا بیٹھے ۔
پھر توریت اور نبیوں کی کتاب کے پڑھنے کے بعد عبادت خانہ کے سرداروں نے انہیں کہلا بھیجا کہ اے بھائیو ! اگر لوگوں کی نصیحت کے واسطے تمہارے دل میں کوئی بات ہوتو بیان کرو ۔
پس پولس نے کھڑے ہوکر اور ہاتھ سے اشارہ کرکے کہا اے اسرائیلیو اور اے خدا ترسو ! سنو ۔
اس امت اسرائیل کے خدا نے ہمارے باپ دادا کو چن لیا اور جب یہ امت ملک مصر میں پردیسیوں کی طرح رہتی تھی اس کو سر بلند کیا اور زبردست ہاتھ سے انہیں وہاں سے نکال لایا ۔
اور کوئی چالیس برس تک بیابان میں ان کی عادتوں کی برداشت کرتا رہا ۔
اور کنعان کے ملک میں سات قوموں کو غارت کرکے تخمینا ساڑے چار سو برس میں ان کا ملک ان کی میراث کردیا ۔
اور ان باتوں کے بعد کے سموئیل نبی کے زمانہ تک ان میں قاضی مقرر کئے ۔
اس کے بعد انہوں نے بادشاہ کے لئے درخواست کی اور خدا نے بینمین کے قبیلہ میں سے ایک شخص ساؤل قیس کے بیٹے کو چالیس برس کے لئے ان پر مقرر کیا ۔
پھر اسے معزول کرکے داؤد کو ان کا بادشاہ بنایا جسکی بابت اس نے یہ گواہی دی کہ مجھے ایک شخص یسی کا بیٹا داؤد میرے دل کے موافق مل گیا ۔ وہی میری تمام مرضی کو پورا کرے گا ۔
اسی کی نسل میں سے خدا نے اپنے وعدہ کے موافق اسرائیل کے پاس ایک منجی یعنی یسوع کو بھیج دیا ۔
جس کے آنے سے پہلے یوحنا نے اسرائیل کی تمام امت کے سامنے توبہ کے بپتسمہ کی منادی کی ۔
اور جب یوحنا اپنا دور پورا کرنے کو تھا تو اس نے کہا کہ تم مجھے کیا سمجھتے ہو ؟ میں وہ نہیں بلکہ دیکھو میرے بعد وہ شخص آنے والا ہے جس کے پاؤں کی جوتیوں کا تسمہ میں کھولنے کے لائق نہیں ۔
اے بھائیو ! ابراہام کے فرزندو اور اے خدا ترسو ! اس نجات کا کلام ہمارے پاس بھیجا گیا ۔
کیونکہ یروشلیم کے رہنے والوں اور ان کے سرداروں نے نہ اسے پہچانہ اور نہ نبیوں کی باتیں سمجھیں جو ہر سبت کو سنائی جاتی ہیں ۔ اس لئے اس پر فتوٰی دے کر ان کو پورا کیا ۔
اور اگرچہ اس کے قتل کی کوئی وجہ نہ ملی تو بھی انہوں نے پیلاطس سے اس کے قتل کی درخواست کی ۔
اور جو کچھ اس کے حق میں لکھا تھا جب اس کو تمام کرچکے تو اسے صلیب پر سے اتار کر قبر میں رکھا ۔
لیکن خدا نے اسے مردوں میں سے جلایا ۔
اور وہ بہت دنوں تک ان کو دکھائی دیا جو اس کے ساتھ گلیل سے یرشلیم میں آئے تھے ۔ امت کے سامنے اب وہی اس کے گواہ ہیں ۔
اور ہم تم کو اس وعدہ کے بارے میں جو باپ دادا سے کیا گیا تھا یہ خوشخبری دیتے ہیں ۔
کہ خدا نے یسوع کو جلاکر ہماری اولاد کے لئے اسی وعدہ کو پورا کیا ۔ چنانچہ دوسرے مزمور میں لکھا ہے کہ تو میرا بیٹا ہے ۔ آج تو مجھ سے پیدا ہئوا ۔
اور اس کے اس طرح مردوں میں سے جلانے کی بابت کہ پھر کبھی نہ مرے اس نے یوں کہا کہ میں داؤد کی پاک اور سچی نعمتیں تمہیں دوں گا ۔
چنانچہ وہ ایک اور مزمور میں بھی کہتا ہے کہ تو اپنے مقدس کے سڑنے کی نوبت پہنچنے نہ دے گا ۔
کیونکہ داؤد تو اپنے وقت میں خدا کی مرضی کا تابعدار رہ کر سوگیا اور اپنے دادا سے جا ملا اور اس کے سڑنے کی نوبت پہنچی ۔
مگر جسکو خدا نے جلایا اس کے سڑنے کی نوبت پہنچی ۔
پس اے بھائیو ! تمہیں معلوم ہوکہ اسی کے وسیلہ سے تم کو گناہوں کی معافی کی خبر دی جاتی ہے ۔
اور موسٰی کی شریعت کے باعث جن باتوں سے تم بری نہیں ہوسکتے تھے ان سب سے ہر ایک ایمان لانے والا اس کے باعث بری ہوتا ہے ۔
پس خبردار ! ایسا نہ ہوکہ جو نبیوں کی کتاب میں آیا ہے وہ تم پر صادق آئے کہ ۔
اے تحقیر کرنے والو ! دیکھو تعجب کرو اور مٹ جاؤ کیونکہ میں تمہارے زمانہ میں ایک کام کرتا ہوں ۔ ایسا کام کہ اگر کوئی تم سے بیان کرے تو کبھی اس کا یقین نہ کرو گے ۔
ان کے باہر جاتے وقت لوگ منت کرنے لگے کہ اگلے سبت کو بھی یہ باتیں ہمیں سنائی جائیں ۔
جب مجلس برخاست ہوئی تو بہت سے یہودی اور خدا پرست نو مرید یہودی پولس اور برنباس کے پیچھے ہولئے ۔ انہوں نے ان سے کلام کیا اور ترغیب دی کہ خدا کے فضل پر قائم رہو ۔
دوسرے سبت کو تقریبا سارا شہر خدا کا کلام سننے کو اکٹھا ہئوا ۔
مگر یہودی اتنی بھیڑ دیکھ کر حسد سے بھر گئے اور پولس کی باتوں کی مخالفت کرنے اور کفر بکنے لگے ۔
پولس اور برنباس دلیر ہوکر کہنے لگے کہ ضرور تھا کہ خدا کا کلام پہلے تمہیں سنایا جائے لیکن چونکہ تم اس کورد کرتے ہو اور اپنے آپ کو ہمیشہ کی زندگی کے ناقابل ٹھہراتے ہوتو دیکھو ہم غیر قوموں کی طرف متوجہ ہوتے ہیں ۔
کیونکہ خداوند نے ہمیں یہ حکم دیا ہے کہ میں نے تجھ کو غیر قوموں کے لئے نور مقرر کیا تاکہ تو زمین کی انتہا تک نجات کا باعث ہو ۔
غیر قوم والے یہ سنکر خوش ہوئے اور خدا کے کلام کی بڑائی کرنے لگے اور جتنے ہمیشہ کی زندگی کے لئے مقرر کئے گئے تھے ایمان لے آئے ۔
اور اس تمام علاقہ میں خدا کا کلام پھیل گیا ۔
مگر یہودیوں نے خدا پرست اور عزت دار عورتوں اور شہر کے رئیسوں کو ابھارا اور پولس اور برنباس کو ستانے پر آمادہ کرکے انہیں اپنی سرحدوں سے نکال دیا ۔
یہ اپنے پاؤں کی خاک ان کے سامنے جھاڑ کر اکنیم کو گئے ۔
مگر شاگرد خوشی اور روح القدس سے معمور ہوتے رہے ۔
اور اکنیم میں ایسا ہئوا کہ وہ ساتھ ساتھ یہودیوں کے عبادت خانہ میں گئے اور ایسی تقریر کی کہ یہودیوں اور یونانیوں دونوں کی ایک بڑی جماعت ایمان لے آئی ۔
مگر نافرمان یہودیوں نے غیر قوموں کے دلوں میں جوش پیدا کرکے ان کو بھائیوں کی طرف بدگمان کردیا ۔
پس وہ بہت عرصہ تک وہاں رہے اور خداوند کے بھروسے پر دلیری سے کلام کرتے تھے اور وہ ان کے ہاتوں سے نشان اور عجیب کام کرا کر اپنے فضل کے کلام کی گواہی دیتا تھا ۔
لیکن شہر کے لوگوں میں پھوٹ پڑگئی ۔ بعض یہودیوں کی طرف ہوگئے اور بعض رسولوں کی طرف ۔
مگر جب غیر قوم والے اور یہودی انہیں بیعزت اور سنگسار کرنے کو اپنے سرداروں سمیت ان پر چڑھ آئے ۔
تو وہ اس سے واقف ہوکر لکاانیہ کے شہروں لسترہ اور دربے اور ان کے گرد نواح میں بھاگ گئے ۔
اور وہاں خوشخبری سناتے رہے ۔
اور لسترہ میں ایک شخص بیٹھا تھا جو پاؤں سے لاچار تھا ۔ وہ جنم کا لنگڑا تھا اور کبھی نہ چلا تھا ۔
وہ پولس کو باتیں کرتے سن رہا تھا اور جب اس نے اس کی طرف غور کرکے دیکھا کہ اس میں شفا پانے کے لائق ایمان ہے ۔
تو بڑی آواز سے کہا اپنے پاؤں کے بل سیدھا کھڑا ہوجا ۔ پس وہ اچھل کر چلنے پھرنے لگا ۔
لوگوں نے پولس کا یہ کام دیکھ کر لکاانیہ کی بولی میں بلند آواز سے کہا کہ آدمیوں کی صورت میں دیوتا اتر کر ہمارے پاس آئے ہیں ۔
اور انہوں نے برنباس کو زیوس کہا اور پولس کو ہرمیس ۔ اس لئے کہ یہ کلام کرلے میں سبقت رکھتا تھا ۔
اور زیوس کے اس مندر کا پجاری جو ان کے شہر کے سامنے تھا بیل اور پھولوں ہار پھاٹک پر لاکر لوگوں کے ساتھ قربانی کرنا چاہتا تھا ۔
جب برنباس اور پولس رسولوں نے سنا تو اپنے کپڑے پھاڑ کر لوگوں میں جاکودے اور پکار پکار کر ۔
کہنے لگے کہ لوگو ! تم یہ کیا کرتے ہو ؟ ہم بھی تمہارے ہم طبیت انسان ہیں اور تمہیں خوشخبری سناتے ہیں تاکہ ان باطل چیزوں سے کنارہ کرکے اس زندہ خدا کی طرف پھرو جس نے آسمان اور زمین اور سمندر اور جو کچھ ان میں ہے پیدا کیا
اس نے اگلے زمانہ میں سب قوموں کو اپنی راہ چلنے دیا ۔
تو بھی اس نے اپنے آپ کو بے گواہ نہ چھوڑا ۔ چنانچہ اس نے مہربانیاں کیں اور آسمان سے تمہارے لئے پانی برسایا اور بڑی بڑی پیداوار کے موسم عطا کئے اور تمہارے دلوں کو خوراک اور خوشی سے بھر دیا ۔
یہ باتیں کہہ کر بھی لوگوں کو مشکل سے روکا کہ ان کے کے لئے قربانی نہ کریں ۔
پھر بعض یہودی انطاکیہ اور اکنیم سے آئے اور لوگوں کو اپنی طرف کرکے پولس کو سنگسار کیا اور اس کو مردہ سمجھ کر شہر کے باہر گھسیٹ لے گئے ۔
مگر جب شاگرد اس کے گردا گرد آکھڑے ہوئے تو وہ اٹھ کر شہر میں آیا اور دوسرے دن برنباس کے ساتھ دربے کو چلا گیا ۔
اور وہ اس شہر میں خوشخبری سناکر اور بہت سے شاگرد کرکے لستر اور اکنیم اور انطاکیہ کو واپس آئے ۔
اور شاگردوں کے دلوں کو مضبوط کرتے اور نصیحت دیتے تھے کہ ایمان پر قائم رہو اور کہتے تھے ضرور ہے کہ ہم بہت مصیبتیں سہہ کر خدا کی بادشاہی میں داخل ہوں ۔
اور انہوں نے ہر ایک کلیسیا میں ان کے لئے بزرگوں کو مقرر کیا اور رورہ سے دعا کرکے انہیں خداوند کے سپرد کیا جس پر وہ ایمان لائے تھے ۔
اور پسدیہ میں ہوتے ہوئے پمفیلیہ میں پہنچے ۔
اور پرگہ میں کلام سنا کر اتلیہ کو گئے ۔
اور وہاں سے جہاز پر اس انطاکیہ میں جہاں اس کے کام کے لئے جو انہوں نے اب پورا کیا خدا کے فضل کے سپرد کئے گئے تھے ۔
وہاں پہنچکر انہوں نے کلیسیا کو جمع کیا اور ان کے سامنے بیان کیا کہ خدا نے ہماری معرفت کیا کچھ کیا اور یہ کہ اس نے غیر قوموں کے لئے ایمان کا دروازہ کھول دیا ۔
اور وہ شاگردوں کے پاس مدت تک رہے ۔
پھر بعض لوگ یہودیہ سے آکر بھائیوں کو تعلیم دینے لگے کہ موسٰی کی رسم کے موافق تمہارا ختنہ نہ ہو تو تم نجات نہیں پاسکتے ۔
پس جب پولس اور برنباس کی ان سے بہت تکرار اور بحث ہوئی تو کلیسیا نے ٹھہرایا کہ پولس اور برنباس اور ان میں سے چند اور شخص اس مسئلہ کے لئے رسولوں اور بزرگوں کے پاس یرشلیم جائیں ۔
پس کلیسیا نے ان کو روانہ کیا اور وہ غیر قوموں کے رجوع لانے کا بیان کرتے ہوئے فینیکے اور سامریہ سے گزرے اور سب بھائیوں کو بہت خوش کرتے گئے
جب یروشلیم میں پہنچے تو کلیسیا اور رسول اور بزرگ ان سے خوشی کے ساتھ ملے اور انہوں نے سب کچھ بیان کیا جو خدا نے ان کی معرفت کیا تھا ۔
مگر فریسیوں کے فرقہ سے جو ایمان لائے تھے ان میں سے بعض نے اٹھ کر کہا کہ ان کا ختنہ کرانا اور ان کو موسٰی کی شریعت پر عمل کرنے کا حکم دینا ضرور ہے ۔
پس رسول اور بزرگ اس بات پر غور کرنے کے لئے جمع ہوئے ۔
اور بہت بحث کے بعد پطرس نے کھڑے ہوکر ان سے کہا کہ اے بھائیوں ! تم جانتے ہوکہ بہت عرصہ ہئوا جب خدا نے تم لوگوں میں سے مجھے چنا کہ غیر قومیں میری زبان سے خوشخبری کا کلام سنکر ایمان لائیں ۔
اور خدا نے جو دلوں کی جانتا ہے ان کو بھی ہماری طرح روح القدس دے کر ان کی گواہی دی ۔
اور ایمان کے وسیلہ سے ان کے دل پاک کرکے ہم میں اور ان میں کچھ فرق نہ رکھا ۔
پس اب تم شاگردوں کی گردن پر ایسا جئوا رکھ کر جسکو نہ ہمارے باپ دادا اٹھا سکتے تھے نہ ہم خدا کو کیوں آزماتے ہو ؟ ۔
حالانکہ ہم کو یقین ہے کہ جس طرح وہ خداوند یسوع کے فضل ہی سے نجات پائیں گے اسی طرح ہم بھی پائیں گے ۔
پھر ساری جماعت چپ رہی اور پولس اور برنباس کا بیان سننے لگی کہ خدا نے ان کی معرفت غیر قوموں میں کیسے کیسے نشان اور عجیب کام ظاہر کئے ۔
جب وہ خاموش ہوئے تو یعقوب کہنے لگا کہ اے بھائیو میری سنو ! ۔
شمعون نے بیان کیا ہے کہ خدا نے پہلے پہل غیر قوموں پر کس طرح توجہ کی تاکہ ان میں سے اپنے نام کی ایک امت بنالے ۔
اور نبیوں کی باتیں بھی اس کے مطابق ہیں ۔ چنانچہ لکھا ہے کہ ۔
ان باتوں کے بعد میں پھر آکر داؤد کے گرے ہوئے خیمہ کو اٹھاؤں گا اور اس کے پھٹے ٹوٹے کی مرمت کرکے اسے کھڑا کروں گا ۔
تاکہ ماتی آدمی یعنی سب قومیں جو میرے نام کی کہلاتی رہیں خداوند کو تلاش کریں ۔
یہ وہی خداوند فرماتا ہے جو دنیا کے شروع سے ان باتوں کی خبر دیتا آیا ہے ۔
پس میرا فیصلہ یہ ہے کہ جو غیر قوموں میں سے خدا کی طرف رجوع ہوتے ہیں ہم ان کو تکلیف نہ دیں ۔
مگر ان کو لکھ بھیجیں کہ بتوں کی مکروہات اور حرامکاری اور گلا گھونٹے ہوئے جانوروں اور لہو سے پرہیز کریں ۔
کیونکہ قدیم زمانہ سے ہر شہر میں موسٰی کی توریت کی منادی کرنے والے ہوتے چلے آئے ہیں اور وہ ہر سبت کو عبادتخانوں میں سنائی جاتی ہے ۔
اس پر رسولوں اور بزرگوں نے ساری کلیسیا سمیت مناسب جانا کہ اپنے میں سے چند شخص چن کر پولس اور برنباس کے ساتھ انطاکیہ کو بھیجیں یعنی یہواہ کو جو برسبا کہلاتا ہے اور سیلاس کو ۔ یہ شخص بھائیوں میں مقدم تھے ۔
اور ان کے ہاتھ یہ لکھ بھیجا کہ انطاکیہ اور سوریہ اور کلکیہ کے رہنے والے بھائیوں کا سلام پہنچے ۔
چونکہ ہم نے سنا ہے کہ بعض نے ہم میں سے جنکو ہم نے حکم نہ دیا تھا وہاں جاکر تمہیں اپنی باتوں سے گھبرا دیا اور تمہارے دلوں کو الٹ دیا ۔
اس لئے ہم نے ایک دل ہوکر مناسب جانا کہ بعض چنے ہوئے آدمیوں کو اپنے عزیزوں برنباس اور پولس کے ساتھ تمہارے پاس بھیجیں ۔
یہ دونوں ایسے آدمی ہیں جنہوں نے اپنی جانیں ہمارے خداوند یسوع مسیح کے نام پر نثار کر رکھی ہیں ۔
چنانچہ ہم نے یہوداہ اور سیلاس کو بھیجا ہے ۔ وہ یہی باتیں زبانی بھی بیان کریں گے ۔
کیونکہ روح القدس نے اور ہم نے مناسب جانا کہ ان ضروری باتوں کے سوا تم پر اور بوجھ نہ ڈالیں ۔
کہ تم بتوں کی قربانیوں کے گوشت سے لہو اور گلا گھونٹے ہوئے جانوروں اور حرامکاری سے پرہیز کرو ۔ اگر تم ان چیزوں سے اپنے آپ کو بچائے رکھو گے تو سلامت رہو گے ۔ والسلام ۔
پس وہ رخصت ہوکر انطاکیہ میں پہنچے اور جماعت کو اکھٹا کرکے خط دے دیا ۔
وہ پڑھ کر اس کے تسلی بخش مضمون سے خوش ہوئے ۔
اور یہوداہ اور سیلاس نے جو خود بھی ہی تھے بھائیوں کو بہت سی نصیحت کرکے مضبوط کردیا ۔
وہ چند روز رہ کر اور بھائیوں سے سلامتی کی دعا لے کر اپنے بھیجنے والوں کے پاس رخصت کر دئے گئے ۔
[ لیکن سیلاس کو وہاں رہنا اچھا لگا ] ۔
مگر پولس اور برنباس انطاکیہ ہی میں رہے اور بہت سے اور لوگوں کے ساتھ خداوند کا کلام سکھانے اور اس کی منادی کرتے رہے ۔
چند روز بعد پولس نے برنباس سے کہا کہ جن جن شہروں میں ہم نے خدا کا کلام سنایا تھا آؤ پھر ان میں چلکر بھائیوں کو دیکھیں کہ کیسے ہیں ۔
اور برنباس کی صلاح تھی کہ یوحنا کو جو مرقس کہلاتا ہے اپنے ساتھ لے چلیں ۔
مگر پولس نے یہ مناسب نہ جانا کہ جو شخص پمفیلیہ میں کنارہ کرکے اس کام کے لئے ان کے ساتھ نہ گیا تھا اس کو ہمراہ لے چلیں ۔
پس ان میں ایسی سخت تکرار ہوئی کہ ایک دوسرے سے جدا ہوگئے اور برنباس مرقس کو لے کر جہاز پر کپرس کو روانہ ہئوا ۔
مگر پولس نے سیلاس کو پسند کیا اور بھائیوں کی طرف سے خداوند کے فضل کے سپرد ہوکر روانہ ہئوا ۔
اور کلیسیاؤں کو مضبوط کرتا ہئوا سوریہ اور کلکیہ سے گزرا ۔
پھر وہ دربے اور لسترہ میں بھی پہنچا ۔ تو دیکھو وہاں تمیتھیس نام ایک شاگرد تھا ۔ اس کی ماں تو یہودی تھی جو ایمان لے آئی تھی مگر اس کا باپ یونانی تھا ۔
وہ لسترہ اور اکنیم کے بھائیوں میں نیکنام تھا ۔
پولس نے چاہا کہ یہ میرے ساتھ چلے ۔ پس اس کو لے کر ان یہودیوں کے سبب سے جو اس نواح میں تھے اس کا ختنہ کردیا کیونکہ وہ سب جانتے تھے کہ اس کا باپ یونانی ہے ۔
اور وہ جن جن شہروں میں سے گزرے تھے وہاں کے لوگوں کو وہ احکام عمل کرنے کے لئے پہنچاتے جاتے تھے جو یروشلیم کے رسولوں اور بزرگوں نے حاری کئے تھے ۔
پس کلیسیائیں ایمان میں مضبوط اور شمار میں روز بروز زیادہ ہوتی گئیں ۔
اور وہ فروگیہ گلتیہ کے علاقہ میں سے گزرے کیونکہ روح القدس نے انہیں آسیہ میں کلام سنانے سے منح کیا ۔
اور انہوں نے موسیہ کے قریب پہنچکر بتونیہ میں جانے کی کوشش کی مگر یسوع کے روح نے انہیں جانے نہ دیا
پس وہ موسیہ سے گذر کر تروآس میں آئے ۔
اور پولس نے رات کو رویا میں دیکھا کہ ایک مکدنی آدمی کھڑا ہئوا اس کی منت کرکے کہتا ہے کہ پار اترکر مکدنیہ میں آ اور ہماری مدد کر ۔
اس کے رویا دیکھتے ہی ہم نے فورا مکدنیہ میں جانے کا ارادہ کیا کیونکہ ہم اس سے یہ سمجھتے کہ خدا نے انہیں خوشخبری دینے کے لئے ہم کو بلایا ہے ۔
پس ترو آس سے جہاز پر روانہ ہوکر ہم سیدھے سمتراکے میں اور دوسرے دن نیاپلس میں آئے ۔
اور وہاں سے فلپی میں پہنچے جو مکدنیہ کا شہر اور اس قسمت کا صدر اور رومیوں کی بستی ہے اور ہم چند روز اس شہر میں رہے ۔
اور سبت کے دن شہر کے دروازہ کے باہر ندی کے کنارے گئے جہاں سمجھتے کہ دعا کرنے کی جگہ ہوگی اور بیٹھکر ان عورتوں سے جو اکٹھی ہوئی تھیں کلام کرنے لگے ۔
اور تھوار تیرہ شہر کی ایک خدا پرست عورت لدیہ نام قرمر بیچنے والی بھی سنتی تھی ۔ اس کا دل خداوند نے کھولا تاکہ پولس کی باتوں پر توجہ کرے ۔
اور جب اس نے اپنے گھرانے سمیت بپتسمہ لے لیا تو منت کر کے کہا کہ اگر تم مجھے خداوند کی ایماندار بندی سمجھتے ہوتو چلکر میرے گھر میں رہو ۔ پس اس نے ہمیں مجبور کیا ۔
جب ہم دعا کرنے کی جگہ جارہے تھے تو ایسا ہئوا کہ ہمیں ایک لونڈی ملی جس میں غیب دان روح تھی ۔ وہ غیب گوئی سے اپنے مالکوں کے لئے بہت کچھ کماتی تھی ۔
وہ پولس کے اور ہمارے پیچھے آکر چلانے لگی کہ یہ آدمی خدا تعالٰے کے بندے ہیں جو تمہیں نجات کی راہ بتاتے ہیں ۔
وہ بہت دنوں تک ایسا ہی کرتی رہی ۔ آخر پولس سخت رنجیدہ ہئوا اور پھر کر اس روح سے کہا کہ میں تجھے یسوع مسیح کے نام سے حکم دیتا ہوں کہ اس میں سے نکل جا ۔ وہ اسی گھڑی نکل گئی ۔
جب اس کے مالکوں نے دیکھا کہ ہماری کمائی کی امید جاتی رہی تو پولس اور سیلاس کو پکڑ کر حاکموں کے پاس چوک میں کھینچ لے گئے ۔
اور انہیں فوجداری کے حاکموں کے آگے لے جاکر کہا کہ یہ آدمی جو یہودی ہیں ہمارے شہر میں بڑی کھلبلی ڈالتے ہیں ۔
اور ایسی رسمیں بتاتے ہیں جنکو قبول کرنا اور عمل میں لانا ہم رومیوں کو روا نہیں ۔
اور عام لوگ بھی متفق ہوکر ان کی مخالفت پر آمادہ ہوئے اور فوجداری کے حاکموں نے ان کے کپڑے پھاڑ کر اتار ڈالے اور بینت لگانے کا حکم دیا ۔
اور بہت سے بینت لگوا کر انہیں قید خانہ میں ڈالا اور داروغہ کو تاکید کی بڑی ہوشیاری سے ان کی نگہبانی کرے ۔
اس نے ایسا حکم پاکر انہیں اندر کے قید خانہ میں ڈال دیا اور ان کے پاؤں کاٹھ میں ٹھونک دئے ۔
آدھی رات کے قریب پولس اور سیلاس دعا کررہے اور خدا کی حمد کے گیت گارہے تھے اور قیدی سن رہے تھے ۔
کہ یکایک بڑا بھونچال آیا ۔ یہاں تک کہ قید خانہ کی نیوہل گئی اور اسی دم سب دروازے کھل گئے اور سب کی بیڑیاں کھل پڑیں ۔
اور داروغہ جاگ اٹھا اور قید خانہ کے دروازے کھلے دیکھ کر سمجھا کہ قیدی بھاگ گئے ۔ پس تلوار کھینچ کر اپنے آپ کو مار ڈالنا چاہا ۔
لیکن پولس نے بڑی آواز سے پکار کر کہا کہ اپنے تئیں نقصان نہ پہنچا کیونکہ ہم سب موجود ہیں ۔
وہ چراغ منگوا کر اندر جاکود اور کانپتا ہئوا پولس اور سیلاس کے آگے گرا ۔
اور انہیں باہر لاکر کہا اے صاحبو ! میں کیا کروں کہ نجات پاؤں ؟
انہوں نے کہا خداوند یسوع پر ایمان لا تو تو اور تیرا گھرانا نجات پائے گا ۔
اور انہوں نے اس کو اور اس کے سب گھر والوں کو خداوند کا کلام سنایا ۔
اور اس نے رات کو اسی گھڑی انہیں لے جاکر ان کے زخم دھوئے اور اسی وقت اپنے سب لوگوں سمیت بپتسمہ لیا ۔
اور انہیں اوپر گھر میں لے جاکر دستر خوان بچھایا اور اپنے سارے گھرانے سمیت خدا پر ایمان لاکر بڑی خوشی کی ۔
جب دن ہئوا تو فوجداری کے حاکموں نے حوالداروں کی معرفت کہلا بھیجا کہ ان آدمیوں کو چھوڑ دے ۔
اور داروغہ نے پولس کو اس بات کی خبر دی کہ فوجداری کے حاکموں نے تمہارے چھوڑ دینے کا حکم بھیج دیا ۔ پس اب نکلکر سلامت چلے جاؤ ۔
مگر پولس نے ان سے کہا کہ انہوں نے ہم کو جو رومی ہیں قصور ثابت کئے بغیر علانیہ پٹوا کر قید میں ڈالا اور اب ہم کو چپکے سے نکالتے ہیں ؟ یہ نہیں ہوسکتا بلکہ وہ آپ آکر ہمیں باہر لے جائیں ۔
حوالداروں نے فوجداری کے حاکموں کو ان باتوں کی خبردی ۔ جب انہوں نے سنا کہ یہ رومی ہیں تو ڈر گئے ۔
اور آکر ان کی منت کی اور باہر لے جاکر درخواست کی کہ شہر سے چلے جائیں ۔
پس وہ قید خانہ سے نکلکر لدیہ کے ہاں گئے اور بھائیوں سے ملکر انہیں تسلی دی اور روانہ ہوئے ۔
پھر وہ امفپلس اور اپلونیہ ہوکر تھسلنیکے میں آئے جہاں یہودیوں کا ایک عبادت خانہ تھا ۔
اور پولس اپنے دستور کے موافق ان کے پاس گیا اور تین سبتوں کو کتاب مقدس سے ان کے ساتھ بحث کی ۔
اور اس کے معنی کھول کھول کر دلیلیں پیش کرتا تھا کہ مسیح کو دکھ اٹھانا اور مردوں میں سے جی اٹھنا ضرور تھا اور یہی یسوع جسکی میں تمہیں خبر دیتا ہوں مسیح ہے ۔
ان میں سے بعض نے مان لیا اور پولس اور سیلاس کے شریک ہوئے اور خدا پرست یونانیوں کی ایک بڑی جماعت اور بہتیری شریف عورتیں بھی ان کی شریک ہوئیں ۔
مگر یہودیوں نے حسد میں آکر بازاری آدمیوں میں سے کئی بدمعاشوں کو اپنے ساتھ لیا اور بھیڑ لگا کر شہر میں فساد کرنے لگے اور یاسون کا گھر گھیر کر انہیں لوگوں کے سامنے لے آنا چاہا ۔
اور جب انہیں نہ پایا تو یاسون اور کئی اور بھائیوں کو شہر کے حاکموں کے پاس چلاتے ہوئے کھینچ لے گئے کہ وہ شخص جنہوں نے جہان کو باغی کردیا یہاں بھی آئے ہیں ۔
اور یاسون نے انہیں اپنے ہاں اتارا ہے اور یہ سب کے قیصر کے احکام کی مخالفت کرکے کہتے ہیں کہ بادشاہ تو اور ہی ہے یعنی یسوع ۔
یہ سنکر عام لوگ اور شہر کے حاکم گھبرا گئے ۔
اور انہوں نے یاسون اور ماقیوں کی ضمانت لے کر انہیں چھوڑ دیا ۔
لیکن بھائیوں نے فورأ راتوں رات پولس اور سیلاس کو بیریہ میں بھیجدیا ۔ وہ وہاں پہنچکر یہودیوں کے عبادت خانہ میں گئے ۔
یہ لوگ تھسلنیکے کے یہودیوں سے نیک ذات تھے کیونکہ انہوں نے بڑے شوق سے کلام کو قبول کیا اور روز بروز کتاب مقدس میں تحقیق کرتے تھے کہ آیا یہ باتیں اسی طرح ہیں ۔
پس ان میں سے بھی بہت سی عزت دار عورتیں اور مرد ایمان لائے ۔
جب تھسلنیکے کے یہودیوں کو معلوم ہئوا کہ پولس بیریہ میں بھی خدا کا کلام سناتا ہے تو وہاں بھی جاکر لوگوں کو ابھارا اور ان میں کھلبلی ڈالی ۔
اس وقت بھائیوں نے فورأ پولس کو روانہ کیا کہ سمندر کے کنارے تک چلا جائے لیکن سیلاس اور تیمتھیس وہیں رہے ۔
اور پولس کے رہبر اسے اتھینے تک لے گئے اور سیلاس اور تیمتھیس کے لئے یہ حکم لے کر روانہ ہوئے کہ جہاں تک ہوسکے جلد میرے پاس آؤ ۔
جب پولس اتھینے میں ان کی راہ دیکھ رہا تھا تو شہر کو بتوں سے بھرا ہئوا دیکھ کر اس کا جی جل گیا ۔
اس لئے وہ عبادت خانہ میں یہودیوں اور خدا پرستوں سے اور چوک میں جو ملتے تھے ان سے روز بحث کیا کرتا تھا ۔
اور چند اپکوری اور ستوئیکی فیسوف اس کا مقابلہ کرنے لگے ۔ بعض نے کہا کہ یہ بکواسی کیا کہنا چاہتا ہے ؟ اوروں نے کہا یہ غیر معبودوں کی خبر دینے والا معلوم ہوتا ہے اس لئے کہ وہ یسوع اور قیامت کی خوشخبری دیتا تھا ۔
پس وہ اسے اپنے ساتھ اریوپگس پر لے گئے اور کہا آیا ہم کو معلوم ہوسکتا ہے کہ یہ نئی تعلیم جو تو دیتا ہے کیا ہے ؟ ۔
کیونکہ تو ہمیں انوکھی باتیں سناتا ہے پس ہم جاننا چاہتے ہیں کہ ان سے غرض کیا ہے ۔
( اس لئے کے سب اتھینوی اور پردیسی جو وہاں مقیم تھے اپنی فرصت کا وقت سنی سنی باتیں کہنے سننے کے سوا اور کسی کام میں صرف نہ کرتے تھے ) .
پولس نے اریو پگس کے بیچ میں کھڑے ہوکر کہا کہ اے اتھینے والو ! میں دیکھتا ہوں کہ تم ہر بات میں دیوتاؤں کے بڑے ماننے والے ہو ۔
چنانچہ میں سیر کرتے اور تمہارے معبودوں پر غور کرتے وقت ایک ایسی قربان گاہ بھی پائی جس پر لکھا تھا کہ نا معلوم خدا کے لئے ۔ پس جس کو تم بغیر معلوم کئے پوجتے ہو میں تمکو اسی کی خبر دیتا ہوں ۔
جس خدا نے دنیا اور اس کی سب چیزوں کو پیدا کیا وہ آسمان اور زمین کا مالک ہوکر ہاتھ کے بنائے ہوئے مندروں میں نہیں رہتا ۔
نہ کسی چیز کا محتاج ہوکر آدمیوں کے ہاتھوں سے خدمت لیتا ہے کیونکہ وہ تو خود سب کو زندگی اور سانس اور سب کچھ دیتا ہے ۔
اور اس نے ایک ہی اصل سے آدمیوں کی ہر ایک قوم تمام ردی زمین پر رہنے کے لئے پیدا کی اور ان کی میعادیں اور سکونت کی حدیں مقرر کیں ۔
تاکہ خدا کو ڈھونڈیں ۔ شاید کہ ٹٹول کر اسے پائیں ہر چند وہ ہم میں سے کسی سے دور نہیں ۔
کیونکہ اسی میں ہم جیتے اور چلتے پھرتے اور موجود ہیں ۔ جیسا تمہارے شاعروں میں سے بھی بعض نے کہا ہے کہ ہم تو اس کی نسل بھی ہیں ۔
پس خدا کی نسل ہوکر ہم کو یہ خیال کرنا مناسب نہیں کہ ذات الہٰی اس سونے یا روپے یا پتھر کی مانند ہے جو آدمی کے ہنر اور ایجاد سے کھڑے گئے ہوں ۔
پس خدا جہالت کے وقتو سے چشم پوشی کرکے اب سب آدمیوں کو ہر جگہ حکم دیتا ہے کہ توبہ کریں ۔
کیونکہ اس نے ایک دن ٹھہرایا ہے جس میں وہ راستی سے دنیا کی عدالت اس آدمی کی معرفت کرے گا جسے اس نے مقرر کیا ہے اور اسے مردوں میں سے جلاکر یہ بات سب پر ثابت کردی ہے ۔
جب انہوں نے نے مردوں کی قیامت کا ذکر سنا تو بعض ٹھٹھا مارنے لگے اور بعض نے کہا کہ یہ بات ہم تجھ سے پھر کبھی سنیں گے ۔
اسی حالت میں پولس ان کے بیچ میں سے نکل گیا ۔
مگر چند آدمی اس کے ساتھ مل گئے اور ایمان لے آئے ۔ ان میں دیونسی یس اریوپگس کا ایک حاکم اور دمرس نام ایک عورت تھی اور بعض اور بھی ان کے ساتھ تھے ۔
ان ماتوں کے بعد پولس اتھینے سے روانہ ہوکر کرنتھس میں آیا ۔
اور وہاں اس کو اکولہ نام ایک یہودی ملا جو پنطس کی پیدایش تھا اور اپنی بیوی پرسکلہ سمیت اطالیہ سے نیا نیا آیا تھا کیونکہ کلو دیس نے حکم دیا تھا کہ سب یہودی رومہ سے نکل جائیں ۔ پس ان کے پاس گیا ۔
اور چونکہ ان کا ہم پیشہ تھا ان کے ساتھ رہا اور وہ کام کرنے لگے اور ان کا پیشہ خیمہ دوزی تھا ۔
اور وہ ہر سبت کو عبادت خانہ میں بحث کرتا اور یہودیوں اور یونانیوں کو قائل کرتا تھا ۔
اور جب سیلاس اور تمتھیئس مکدنیہ سے آئے تو پولس کلام سنانے کے جوش سے مجبور ہوکر یہودیوں کے آگے گواہی دے رہا تھا کہ یسوع ہی مسیح ہے ۔
جب لوگ مخالفت کرنے اور کفر بکنے لگے تو اس نے اپنے کپڑے جھاڑ کر ان سے کہا تمہارا خون تمہاری ہی گردن پر ۔ میں پاک ہوں ۔ اب سے غیر قوموں کے پاس جاؤں گا ۔
پس وہاں سے چلاگیا اور ططس یوستیس نام ایک خدا پرست کے گھر کیا جو عبادت خانہ سے ملا ہئوا تھا ۔
اور عبادت خانہ کا سردار کرسپس اپنے تمام گھرانے سمیت خداوند پر ایمان لایا اور بہت سے کرنتھی سنکر ایمان لائے اور بپتسمہ لیا ۔
اور خداوند نے رات کو رویا میں پولس سے کہا خوف نہ کر بلکہ کہے جا اور چپ نہ رہ ۔
اس لئے کہ میں تیرے ساتھ ہوں اور کوئی شخص تجھ پر حملہ کرکے ضرر نہ پہنچا سکیگا کیونکہ اس شہر میں میرے بہت سے لوگ ہیں ۔
پس وہ ڈیڑھ برس ان میں رہ کر خدا کا کلام سکھاتا رہا ۔
جب گلیو اخیہ کا صوبہ دار تھا یہودی ایکا کرکے پولس پر چڑھ آئے اور اسے عدالت میں لے جاکر ۔
کہنے لگے کہ یہ شخص لوگوں کو ترغیب دیتا ہے کہ شریعت کے بر خلاف خدا کی پرستش کریں ۔
جب پولس نے بولنا چاہا تو گلیو نے یہودیوں سے کہا اے یہودیو ! اگر کچھ ظلم یا بڑی شرارت کی بات ہوتی تو واجب تھا کہ میں صبر کرکے تمہاری سنتا ۔ سنتا ۔
لیکن جب یہ ایسے سوال ہیں جو لفظوں اور ناموں اور خاص تمہاری شریعت سے علاقہ رکھتے ہیں تو تم ہی جانو ۔ میں ایسی باتوں کا مصنف بننا چاہتا ۔
اور اس نے انہیں عدالت سے نکلوادیا ۔
پھر سب لوگوں نے عبادت خانہ کے سردار سوستھنیس کو پکڑ کر عدالت کے سامنے مارا مگر گلیو نے ان باتوں کی کچھ پروانہ کی ۔
پس پولس بہت دن وہاں رہ کر بھائیوں سے رخصت ہئوا اور چونکہ اس نے منت مانی تھی ۔ اس لئے کنخریسیہ میں سر منڈایا اور جہاز پر سوریہ کو روانہ ہئوا اور پرسکلہ اور اکولہ اس کے ساتھ تھے ۔
اور افس میں پہنچکر اس نے انہیں وہاں چھوڑا اور آپ عبادت خانہ میں جاکر یہودیوں سے بحث کرنے لگا ۔
جب انہوں نے اس سے درخواست کی کہ اور کچھ عرصہ ہمارے ساتھ رہ تو اس نے منظور نہ کیا ۔
بلکہ یہ کہہ کر ان سے رخصت ہئوا کہ اگر خدا نے چاہا تو تمہارے پاس پھر آؤں گا افس سے جہاز پر روانہ ہئوا ۔
پھر قیصریہ میں اترکر یروشلیم کو گیا اور کلیسیا کو سلام کرکے انطاکیہ مین آیا ۔
اور چند روز رہ کر وہاں سے روانہ ہئوا اور ترتیب وار گلتیہ کے علاقہ اور فروگیہ سے گزرتا ہئوا سب شاگردوں کو مضبوط کرتا گیا ۔
پھر اپلوس نام ایک یہودی اسکندریہ کی پیدایش خوش تقریر اور کتاب مقدس کا ماہر افس میں پہنچا ۔
اس شخص نے خداوند کی راہ کی تعلیم پائی تھی اور روحانی جوش سے کلام کرتا اور یسوع کی بابت صحیح صحیح تعلیم دیتا تھا مگر صرف یوحنا کے بپتسمہ سے واقف تھا ۔
وہ عبادت خانہ میں دلیری سے بولنے لگا مگر پرسکلہ اور اکولہ اس کی باتیں سنکر اسے اپنے گھر لے گئے اور اس کو خدا کی راہ اور زیادہ صحت سے بتائی ۔
جب اس نے ارادہ کیا کہ پار اترکر اخیہ کو جائے تو بھائیوں نے اس کی ہمت بڑھا کر شاگردوں کو لکھا کہ اس سے اچھی طرح ملنا ۔ اس نے وہاں پہنچکر ان لوگوں کی بڑی مدد کی جو فضل کے سبب سے ایمان لائے تھے ۔
وہ کتاب مقدس سے یسوع کا مسیح ہونا ثابت کرکے بڑے زور شور سے یہویوں کو علانیہ قائل کرتا رہا ۔
اور جب اپلوس کرنتھس میں تھا تو ایسا ہئوا کہ پولس اوپر کے علاقہ سے گزر کر افس میں آیا اور کئی شاگردوں کو دیکھ کر ۔
ان سے کہا کیا تم ایمان لاتے وقت روح القدس پایا انہوں نے اس سے کہا کہ ہم نے تو سنا بھی نہیں کہ روح القدس نازل ہئوا ہے ۔
اس نے کہا یس تم نے کس کا بپتسمہ لیا ؟ انہوں نے کہا یوحنا کا بپتسمہ ۔
پولس نے کہا یوحنا نے لوگوں کو یہ کہہ کر توبہ کا بپتسمہ دیا کہ جو میرے پیچھے آنے والا ہے اس پر یعنی یسوع پر ایمان لانا ۔
انہوں نے یہ سنکر خداوند یسوع کے نام کا بپتسمہ لیا ۔
جب پولس نے ان پر ہاتھ رکھے تو روح القدس ان پر نازل ہئوا اور وہ طرح طرح کی زبانیں بولنے اور نبووت کرنے لگے ۔
اور وہ تخمینا مارہ آدمی تھے ۔
پھر وہ عبادت خانہ میں جاکر تین مہینے تک دلیری سے بولتا اور خدا کی بادشاہی کی بابت بحث کرتا اور لوگوں کو قائل کرتا رہا ۔
لیکن جب بعض سخت دل اور نافرمان ہوگئے بلکہ لوگوں کے سامنے اس طریق کو برا کہنے لگے تو اس نے ان سے کنارہ کرکے شاگردوں کو الگ کرلیا اور ہر روز ترنس کے مدرسہ میں بحث کیا کرتا تھا ۔
دو برس تک یہی ہوتا رہا ۔ یہاں تک کے آسیہ کے رہنے والوں کیا یہودی کیا یونانی سب نے خداووند کا کلام سنا ۔
اور خدا پولس کے ہاتوں سے خاص خاص معجزے دکھاتا تھا ۔
یہاں تک کے رومال اور پٹکے اس کے بدن سے چھوڑ کر بیماروں پر ڈالے جاتے تھے اور ان کی بیماریاں جاتی رہتی تھیں اور بری روحیں ان میں سے نکل جاتی تھیں ۔
مگر بعض یہودیوں نے جو جھاڑ پھونک کرتے پھرتے تھے یہ اختیار کیا کہ جن میں بری روحیں ہوں ان پر خداوند یسوع کا نام یہ کہہ کر پھوکیں کہ جس یسوع کی پولس منادی کرتا ہے میں تم کو اسی کی قسم دیتا ہوں ۔
اور سکوا یہودی سردار کاہن کے سات بیٹے ایسا کیا کرتے تھے ۔
بری روح نے جواب میں ان سے کہا کہ یسوع کو تو میں جانتی ہوں اور پولس سے بھی واقف ہوں مگر تم کون ہو ؟
اور وہ شخص جس پر بری روح تھی کود کر ان پر جا پڑا اور دونوں پر غالب آکر ایسی زیادتی کہ وہ ننگے اور زخمی ہوکر اس گھر سے نکل بھاگے ۔
اور یہ بات افسس کے سب رہنے والے یہودیوں اور یونانیوں کو معلوم ہوگئی ۔ پس سب پر خوف چھاگیا اور خداوند یسوع کے نام کی بزرگی ہوئی ۔
جو ایمان لائے تھے ان میں سے بہتیرے نے آکر اپنے اپنے کاموں کا اقرار اور اظہار کیا ۔
اور بہت سے جادوگروں نے اپنی اپنی کتابیں اکٹھی کرکے سب لوگوں کے سامنے جلادیں اور جب ان کی قیمت کا حساب ہئوا تو پچاس ہزار روپے نکلیں ۔
اسی طرح خدا کا کلام زور پکڑ کر پھیلتا اور غالب ہوتا گیا ۔
جب یہ ہوچکا تو پولسنے جی میں ٹھانا کہ مکدنیہ اور اخیہ سے ہوکر یروشلیم کو جاؤں گا اور کہا کہ وہاں جانے کے بعد مجھے رومہ بھی دیکھنا ضرور ہے ۔
پس اپنے خدمتگزاروں میں سے دو شخص یعنی تیمتھیس اور اراستس کو مکدنیہ میں بھیج کر آپ کچھ عرصہ آسیہ میں رہا ۔
اس وقت اس طریق کی بابت بڑا فساد اٹھا ۔
کیونکر دیمیتریس نام ایک سنا تھا جو ارتمس کے رو پہلے مندر بنواکر اس پیشہ والوں کو بہت کام دلوا دیتا تھآ ۔
اس نے ان کو اور ان کے متعلق اور پیشہ والوں کو جمع کرکے کہا اے لوگو ! تم جانتے ہوکہ ہماری آسودگی اسی کام کی بدولت ہے
اور تم دیکھتے اور سنتے ہوکہ صرف افسس ہی میں نہیں بلکہ تقریبا تمام آسیہ میں اس پولس نے بہت سے لوگوں کو یہ کہہ کر قائل اور گمراہ کردیا ہے کہ جو ہاتھ کے بنائے ہوئے ہیں وہ خدا نہیں ہیں ۔
پس صرف یہی خطرہ نہیں کہ ہمارا پیشہ بے قدر ہوجائے گا بلکہ بڑی دیوی ارتمس کا مندر بھی نا چیز ہو جائے گا اور جسے تمام آسیہ اور ساری دنیا پوجتی ہے خود اس کی عظمت جاتی رہے گی ۔
وہ یہ سنکر قہر سے بھر گئے اور چلا چلا کر کہنے لگے کہ افسیوں کی ارتمس بڑی ہے ۔
اور تمام شہر میں ہلچل پڑگئی اور لوگوں نے گیس اور ارستر خس مکدنیہ والوں کو جو پولس کے ہم سفر تھے پکڑ لیا اور ایک دل ہوکر تماشا گاہ کو دوڑے ۔
جب پولس نے مجمع میں جانا چاہا تو شاگردوں نے جانے نہ دیا ۔
اور آسیہ کے حاکموں میں سے اس کے بعض دوستوں نے آدمی بھیج کر اس کی منت کی کہ تماشہ گاہ میں جانے کی جرٔات نہ کرنا ۔
اور بعض کچھ چلائے اور بعض کچھ کیونکر مجلس درہم برہم ہوگئی تھی اور اکثر لوگوں کو یہ بھی خبر نہ تھی کہ ہم کس لئے اکٹھے ہوئے ہیں ۔
پھر انہوں نے اسکندر کو جسے یہودی پیش کرتے تھے بھیڑ میں سے نکال کر آگے کردیا اور اسکندر نے ہاتھ سے اشارہ کرکے مجمع کے سامنے عذر بیان کرنا چاہا ۔
جب انہیں معلوم ہئوا کہ یہ یہودی ہے تو سب ہم آواز ہوکر کوئی دو گھنٹے تک چلاتے رہے کہ افسیوں کی ارتمس بڑی ہے ۔
پھر شہر کے محرر نے لوگوں کو ٹھنڈا کرکےکہا اے افسیوں کا شہر بڑی دیوی ارتمس کے مندر اور اس مورت کا محافظ ہے جوزیوس کی طرف سے گری تھی ؟ ۔
پس جب کوئی ان باتوں کے خلاف نہیں کہہ سکتا تو واجب ہے کے تم اطمینان سے رہو اور بے سوچے کچھ نہ کرو ۔
کیونکہ یہ لوگ جنکو تم یہاں لائے ہو نہ مندر کو لوٹنے والے ہیں نہ ہماری دیوی کی بد گوئی کرنے والے ۔
پس اگر دیمیتریس اور اس کے ہم پیشہ کسی پر دعوٰی رکھتے ہوں تو عدالت کھلی ہے اور صوبہ دار موجود ہیں ۔ ایک دوسرے پر نالش کریں ۔
اور اگر تم کسی اور امر کی تحقیقات چاہتے ہوتو باضابطہ مجلس میں فیصلہ ہوگا ۔
کیونکہ آج کے بلوے کے سبب سے ہمیں اپنے اوپر نالش ہونے کا اندیشہ ہے اس لئے کہ اس کی کوئی وجہ نہیں ہے اور اس صورت میں ہم اس ہنگامہ کی جوابدہی نہ کرسیں گے ۔
یہ کہہ کر اس نے مجلس کر برخاست کیا ۔
جب ہلڑ موقوف ہوگیا تو پولس نے شاگردوں کو بلوا کر نصیحت کی اور ان سے رخصت ہوکر مکدنیہ کو روانہ ہئوا ۔
اور اس علاقہ سے گزر کر اور انہیں بہت نصیحت کرکے یونان میں آیا ۔
جب تین مہینے رہ کر سوریہ کی طرف جہاز پر روانہ ہونے کو تھا تو یہودیوں نے اس کے برخلاف سازش کی ۔ پھر اس کی یہ صلاح ہوئی کہ مکدنیہ ہوکر واپس جائے ۔
اور پرس کا بیٹا سوپترس جو بیریہ کا تھا اور تھسلنیکیوں میں سے ارسترخس اور سکندس اور گیس جو دربے کا تھا اور تیمتھیس اور آسیہ کا تخکس ترفمس آسیہ تک اس کے ساتھ گئے ۔
یہ آگے جاکر ترو آس میں ہماری راہ دیکھتے رہے ۔
اور عید فطیر کے دنوں کے بعد ہم فلپی سے جہاز پر روانہ ہوکر پانچ دن کے بعد تروآس میں ان کے پاس پہنچے اور سات دن وہیں رہے ۔
ہفتہ کے پہلے دن جب ہم روٹی توڑنے کے لئے جمع ہوئے تو پولس نے دوسرے دن روانہ ہونے کا ارادہ کرکے ان سے باتیں کیں اور آدھی رات تک کلام کرتا رہا ۔
جس بالا خانہ پر ہم جمع تھے اس میں بہت سے چراغ جل رہے تھے ۔
یوتخس نام ایک جوان کھڑکی میں بیٹھا تھا ۔ اس پر نید کا بڑا غلبہ تھا اور جب پولس زیادہ دیر تک باتیں کرتا رہا تو وہ نیند کے غلبہ میں تیسری منزل سے گر پڑا اور اٹھایا گیا تو مردہ تھا ۔
پولس اتر کر اس سے لپٹ گیا اور گلے لگا کر کہا گھبراؤ نہیں ۔ اس میں جان ہے ۔
پھر اپر جاکر روٹی توڑی اور کھا کر اتنی دیر تک ان سے باتیں کرتا رہا کہ پھٹ گئی ۔ پھر وہ روانہ ہوگیا ۔
اور وہ اس لڑکے کو جیتا لائے اور ان کی بڑی خاطر جمع ہوئی ۔
ہم جہاز تک آگے جاکر اس ارادہ سے استس کو روانہ ہوئے کہ وہاں پہنکر پولس کو چڑھالیں کیونکہ اس نے پیدل جانے کا ارادہ کرکے یہی تجویز کی تھی ۔
پس جب استس میں ہمیں ملا تو ہم اسے چڑھا کر متلینے میں آئے ۔
اور وہاں سے جہاز پر روانہ ہوکر دوسرے دن خیس کے سامنے پہنچے اور تیسرے دن سامس تک آئے اور اگلے دن میلیتس میں آگئے ۔
کیونکہ پولس نے ٹھان لیا تھا کہ افسس کے پاس سے گزرے ایسا نہ ہوکہ اسے آسیہ میں دیر لگے ۔ اس لئے کہ وہ جلدی کرتا تھا کہ اگر ہوسکے تو پنتیکست کے دن یروشلیم میں ہو ۔
اور اس نے میلیتس سے افسس میں کہلا بھیجا اور کلیسیا کے بزرگوں کو بلایا ۔
جب وہ اس کے پاس آئے تو ان سے کہا تم خود جانتے ہوکہ پہلے ہی دن سے کہ میں نے آسیہ میں قدم رکھا ہر وقت تمہارے ساتھ کس طرح رہا ۔
یعنی کمال فروتنی سے اور آنسو بہا بہا کر اور آزمایشوں میں جو یہودیوں کی سازش کے سبب سے مجھ پر واقع ہوئیں خداوند کی خدمت کرتا رہا ۔
اور جو جو باتیں تہارے فائدہ کی تھیں ان کے بیان کرنے اور علانیہ اور گھر گھر سکھانے سے کبھی نہ جھجکا ۔
بلکہ یہودیوں اور یونانیوں کے رو برو گواہی دیتا رہا کہ خدا کے سامنے توبہ کرنا اور ہمارے خداوند یسوع مسیح پر ایمان لانا چاہئے ۔
اور اب دیکھو میں بندھا ہئوا یروشلیم کو جاتا ہوں اور نہ معلوم کہ وہاں مجھ پر کیا کیا گزرے ۔
سوا اس کے کہ روح القدس ہر شہر میں گواہی دے دے کر مجھ سے کہتا ہے کہ قید اور مصیبتیں تیرے لئے تیار ہیں ۔
لیکن میں اپنی جان کو عزیز نہیں سمجھتا کہ اس کی کچھ قدر کروں بمقابلہ اس کے کہ اپنا دور اور وہ خدمت جو خداوند یسوع سے پائی ہے پوری کروں یعنی خدا کے فضل کی خوشخبری کی گواہی دوں ۔
اور اب دیکھو میں جانتا ہوں کہ تم سب جنکے درمیان میں بادشاہی کی منادی کرتا پھرا میرا منہ پھر نہ دیکھو گے ۔
پس میں آج کے دن تمہیں قطعی کہتا ہوں کہ سب آدمیوں کے خون سے پاک ہوں ۔
کیونکہ میں خدا کی ساری مرضی تم سے پورے طور پر بیان کرنے سے نہ جھجکا
پس اپنی اور اس سارے گلہ کی خبرداری کرو جس کا روح القدس نے تہیں نگہبان ٹھہرایا تاکہ خدا کی کلیسیا کی گلہ بانی کرو جسے اس نے خاص اپنے خون سے مول لیا ۔
میں یہ جانتا ہوں کہ میرے جانے کے بعد پھاڑے والے بھیڑئے تم میں آئیں گے جنہیں گلہ پر کچھ ترس نہ آئے گا ۔
اور خود تم میں سے ایسے آدمی اٹھیں گے جو الٹی الٹی باتیں کہیں گے تاکہ شاگردوں کو اپنی طرف کھینچ لیں ۔
اس لئے جاگتے رہو اور یاد رکھو کہ میں تین برس تک رات دن آنسو بہا بہا کر ہر ایک کو سمجانے سے باز نہ آیا ۔
اب میں تمہیں خدا اور اس کے فضل کے کلام کے سپرد کرتا ہوں جو تمہاری ترقی کرسکتا ہے اور تمام مقدسوں میں شریک کرکے میراث دے سکتا ہے ۔
میں نے کسی کی چاندی یا سونے یا کپڑے کا لالچ نہیں کیا ۔
تم آپ جانتے ہوکہ انہی ہاتھوں نے میری اور میرے ساتھیوں کی حاجتیں رفع کیں ۔
میں نے تم کو سب باتیں کرکے دکھا دیں کہ اس طرح محنت کرکے کمزوروں کو سنبھالنا اور خداوند یسوع کی باتیں یاد رکھنا چاہیے کہ اس نے خود کہا دینا لینے سے مبارک ہے ۔
اس نے یہ کہہ کر گٹنے ٹیکے اور ان سب کے ساتھ دعا کی ۔
اور وہ سب بہت روئے اور پولس کے گلے لگ لگ کر اس کے بوسے لئے ۔
اور خاص کر اس بات پر غمگین تھے جو اس نے کہی تھی کہ تم پھر میرا منہ نہ دیکھو گے ۔ پھر اسے جہاز تک پہنچایا ۔
اور جب ہم ان سے بمشکل جدا ہوکر جہاز پر روانہ ہوئے تو ایسا ہئوا کہ سیدھی راہ سے کوس میں آئے اور دوسرے دن ردس میں اور وہاں سے پترہ میں ۔
پھر ایک جہاز سیدھا فینیکے کو جاتا ہئوا ملا اور اس پر سوار ہوکر روانہ ہوئے ۔
جب کپرس نظر آیا تو اسے بائیں ہاتھ چھوڑ کر سوریہ کو چلے اور صور میں اترے کیونکہ وہاں جہاز کا مال اتارنا تھا ۔
جب شاگردوں کو تلاش کرلیا تو ہم سات روز وہاں رہے ۔ انہوں نے روح کی معرفت پولس سے کہا کہ یروشلیم میں قدم نہ رکھنا ۔
اور جب وہ دن گزر گئے تو ایسا ہئوا کہ ہم نکلکر روانہ ہوئے اور سب نے بیویوں اور بچوں سمیت ہم کو شہر کے باہر تک پہنچایا ۔ پھر ہم نے سمندر کے کنارے گھٹنے ٹیک کر دعا کی ۔
اور ایک دوسرے سے وداع ہوکر ہم تو جہاز پر چڑھے اور وہ اپنے اپنے گھر واپس چلے گئے ۔
ہم صور سے جہاز کا سفر تمام کرکے پتلمیس میں پہنچے اور بھائیوں کو سلام کیا اور ایک دن ان کے ساتھ رہے ۔
دوسرے دن ہم روانہ ہوکر قیصریہ میں آئے اور فلپس مبشر کے گھر جو ان ساتوں میں سے تھا اتر کر اس کے ساتھ رہے ۔
اس کی چار کنواری بیٹیاں تھیں جو نبووت کرتی تھیں ۔
اور جب وہاں بہت روز رہے تو اگبس نام ایک نبی یہودیہ سے آیا ۔
اس نے ہمارے پاس آکر پولس کا کمر بند لیا اور اپنے ہاتھ پاؤں باندھ کر کہا روح القدس یوں فرماتا ہے کہ جس شخص کا یہ کمر بند ہے اس کو یہودی یروشلیم میں اسی طرح باندھیں گے اور غیرقوموں کے ہاتھ میں حوالہ کریں گے ۔
جب یہ سنا تو ہم نے اور وہاں کے لوگوں نے اس کی منت کی کہ یروشلیم کو نہ جائے ۔
مگر پولس نے جواب دیا کہ تم کیا کرتے ہو ؟ کیوں رو روکر میرا دل توڑتے ہو ؟ میں تو یروشلیم میں خداوند یسوع کے نام پر نہ صرف باندھے جانے بلکہ مرنے کو بھی تیار ہوں ۔
جب اس نے نہ مانا تو ہم یہ کہہ کر چپ ہوگئے کہ خداوند کی مرضی پوری ہو ۔
ان دنوں کے بعد ہم اپنے سفر کا اسباب تیار کرکے یروشلیم کو گئے ۔
اور قیصریہ سے بھی بعض شاگرد ہمارے ساتھ چلے اور ایک قدیم شاگرد مناسون کپڑی کو ساتھ لے آئے تاکہ ہم اس کے ہاں مہمان ہوں ۔
جب یروشلیم میں پہنچے تو بھائی بڑی خوشی کے ساتھ ہم سے ملے ۔
اور دوسرے دن پولس ہمارے ساتھ یعقوب کے پاس گیا اور سب بزرگ وہاں حاضر تھے ۔
اس نے انہیں سلام کرکے جو کچھ خدا نے اس کی خدمت سے غیرقوموں میں کیا تھا مفصل بیان کیا ۔
انہوں نے یہ سنکر خدا کی تمجید کی ۔ پھر اس سے کہا اے بھائی تو دیکھا ہے کہ یہودیوں میں ہزارہا آدمی ایمان لے آئے ہیں اور وہ سب شریعت کے بارے میں سرگرم ہیں ۔
اور ان کو تیرے بارے میں سکھا دیا گیا ہے کہ تو غیر قوموں میں رہنے والے سب یہودیوں کو یہ کہہ کر موسٰی سے پھر جانے کی تعلیم دیتا ہے کہ نہ اپنے لڑکوں کا ختنہ کرو نہ موسوی رسموں پر چلو ۔
پس کیا کیا جائے ؟ لوگ ضرور سنیں گے کہ تو آیا ہے ۔
اس لئے جو ہم تجھ سے کہتے ہیں وہ کر ۔ ہمارے ہاں چار آدمی ایسے ہیں جنہوں نے منت مانی ہے ۔
انہیں لے کر اپنے آپ کو ان کے ساتھ پاک کر اور ان کی طرف سے کچھ خرچ کرتا کہ وہ سر منڈائیں تو سب جان لیں گے کہ جو باتیں انہیں تیرے بارے میں سکھائی گئی ہیں ان کی کچھ اصل نہیں بلکہ تو خود بھی شریعت پر عمل کرکے درستی سے چلتا ہے ۔
مگر غیر قوموں میں سے جو ایمان لائے ان کی بابت ہم نے یہ فیصلہ کرکے لکھا تھاکہ وہ صرف بتوں کی قربانی کے گوشت سے اور لہو اور گلا گھونٹے ہوئے جانوروں اور حرامکاری سے اپنے آپ کو بچائے رکھیں ۔
اس پر پولس ان آدمیوں کو لے کر اور دوسرے دن اپنے آپ کو ان کے ساتھ پاک کرکے ہیکل میں داخل ہؤا اور خبردی کہ جب تک ہم میں سے ہر ایک کی نذرنہ چڑھائی جائے تقدس کے دن پورے کریں گے ۔
جب وہ سات دن پورے ہونے کو تھے تو آسیہ کے یہودیوں نے اسے ہیکل میں دیکھ کر سب لوگوں میں ہلچل مچائی اور یوں چلا کر اس کو پکڑلیا ۔
کہ اے اسرئیلیوا مدد کرو ۔ یہ وہی آدمی ہے جو ہر جگہ سب آدمیوں کو امت اور شریعت اور اس مقام کے خلاف تعلیم دیتا ہے بلکہ اس نے یونانیوں کو بھی ہیکل میں لاکر اس پاک مقام کو ناپاک کیا ہے ۔
کیونکہ انہوں نے اس سے پہلے ترفمس افسی کو اس کے ساتھ شہر میں دیکھا تھا ۔ اسی کی بابت انہوں نے خیال کیا کہ پولس اسے ہیکل میں لے آیا ہے ۔
اور تمام شہر میں ہلچل پڑگئی اور لوگ دوڑ کر جمع ہوئے اور پولس کو پکڑکر ہیکل سے باہر گھسیٹ کرلے گئے اور فورا دروازے بند کر لئے گئے ۔
جب وہ اسے قتل کرنا چاہتے تھے تو اوپر پلٹن کے سردار کے پاس خبر پہنچی کہ تمام یروشلیم میں کھلبلی پڑگئی ہے ۔
وہ اسی دم سپاہیوں اور صوبہ داروں کولے کر ان کے پاس نیچے دوڑا آیا اور وہ پلٹن کے سردار اور سپاہیوں کو دیکھ کر پولس کی مارپیٹ سے باز آئے ۔
اس پر پلٹن کے سردار نے نزدیک آکر اسے گرفتار کیا اور دو زنجیروں سے باندھنے کا حکم دے کر پوچھنے لگا کہ یہ کون ہے اور اس نے کیا کیا ہے ؟ ۔
بھیڑ میں سے بعض کچھ چلائے اور بعض کچھ ۔ پس جب ہلڑ کے سبب سے کچھ حقیقت دریافت نہ کرسکا تو حکم دیا کہ اسے قلعہ میں لے جاؤ ۔
جب سیڑھیوں پر پہنچا تو بھیڑ کی زبردستی کے سبب سے سپاہیوں کو اسے اٹھاکر لے جانا پڑا ۔
کیونکہ لوگوں کی بھیڑ یہ چلاتی ہوئی اس کے پیچھے پڑی کہ اس کا کام تمام کر ۔
اور جب پولس کو قلعہ کے اندر لے جانے کو تھے تو اس نے پلٹن کے سردار سے کہا کیا مجھے اجازت ہے کہ تجھ سے کچھ کہوں ؟ اس نے کہا تو یونانی جانتا ہے ؟ ۔
کیا تو وہ مصری نہیں جو اس سے پہلے غازیوں میں سے چار ہزار آدمیوں کو باغی کرکے جنگل میں لے گیا ؟ ۔
پولس نے کہا میں یہودی آدمی کلکیہ کے مشہور شہر ترسس کا باشندہ ہوں میں تیری منت کرتا ہوں کہ مجھے لوگوں سے بولنے کی اجازت دے ۔
جب اس نے اسے اجازت دی تو پولس نے سیڑھیوں پر کھڑے ہوکر لوگوں کو ہاتھ سے اشارہ کیا ۔ جب وہ چپ چاپ ہوگئے تو عبرانی زبان میں یوں کہنے لگا کہ ۔
اے بھائیو اور بزرگو ! میرا عذر سنو جو اب تم سے بیان کرتا ہوں ۔
جب انہوں نے سنا کہ ہم سے عبرانی زبان میں بولتا ہے تو اور بھی چپ چاپ ہوگئے ۔ پس اس نے کہا ۔
میں یہودی ہوں اور کلکیہ کے شہر ترسس میں پیدا ہئوا مگر میری تربیت اس شہر میں گملی ایل کے قدموں میں ہوئی اور میں نے باپ دادا کی شریعت کی خاص پابندی کی تعلیم پائی اور خدا کی راہ میں ایسا سرگرم تھا جیسے تم سب آج کے دن ہو ۔
چنانچہ میں نے مردوں اور عورتوں کو باندھ باندھ کر اور قید خانہ میں ڈال ڈال کر مسیحی طریق والوں کو یہاں تک ستایا کہ مروا میں ڈالا ۔
چنانچہ سردار کاہن اور سب بزرگ میرے گواہ ہیں کہ ان سے میں بھائیوں کے نام خط لے کر دمشق کو روانہ ہئوا تاکہ جتنے وہاں ہوں انہیں بھی باندھ کر یروشلیم میں سزا دلانے کو لاؤں ۔
جب میں سفر کرتا کرتا دمشق کے نزدیک پہنچا تو ایسا ہئوا کہ دوپہر کے قریب یکایک ایک بڑا نور آسمان سے میرے گردا گرد آچمکا ۔
اور میں زمین پر گر پڑا اور یہ آواز سنی کہ اے ساؤل اے ساؤل ! تو مجھے کیوں ستاتا ہے ؟ ۔
میں نے یہ جواب دیا کہ اے خداوند ! تو کون ہے ؟ اس نے مجھ سے کہا میں یسوع ناصری ہوں جسے تو ستاتا ہے ؟
اور میرے ساتھیوں نے نور دیکھا لیکن جو مجھ سے بولتا تھا اس کی آواز نہ سنی ۔
میں نے کہا اے خداوند میں کیا کروں ؟ خداوند نے مجھ سے کہا اٹھ کر دمشق میں جا ۔ جو کچھ تیرے کرنے کے لئے مقرر ہئوا ہے وہاں تجھ سے سب کہا جائے گا ۔
جب مجھے اس نور کے جلال کے سبب سے کچھ دکھائی نہ دیا تو میرے ساتھی میرا ہاتھ پکڑ کر مجھے دمشق میں لے گئے ۔
اور حننیاہ نام ایک شخص جو شریعت کے موافق دیندار اور وہاں کے سب رہنے والے یہودیوں کے نزدیک نیکنام تھا ۔
میرے پاس آیا اور کھڑے ہوکر مجھ سے کہا بھائی ساؤل پھر بینا ہو ! اسی گھڑی بینا ہوکر میں نے اس کو دیکھا ۔
اس نے کہا ہمارے باپ دادا کے خدا نے تجھ کو اس لئے مقرر کیا ہے کہ تو اس کی مرضی کو جانے اور اس راستباز کو دیکھے اور اس کے منہ کی آواز سنے ۔
کیونکہ تو اس کی طرف سے سب آدمیوں کے سامنے ان باتوں کا گواہ ہوگا جو تو نےدیکھی اور سنی ہیں ۔
اب کیوں دیر کرتا ہے ؟ اٹھ بپتسمہ لے اور اس کا نام لے کر اپنے گناہوں کو دھو ڈال ۔
جب میں پھر یروشلیم میں آکر ہیکل میں دعا کر رہا تھا تو ایسا ہئوا کہ میں بے خود ہوگیا ۔
اور اس کو دیکھا کہ مجھ سے کہتا ہے جلدی کر اور فورأ یروشلیم سے نکل جا کیونکہ وہ میرے حق میں تیری گواہی قبول نہ کریں گے ۔
میں نے کہا اے خداوند ! وہ خود جانتے ہیں کہ جو تجھ پر ایمان لائے میں ان کو قید کراتا اور جا بجا عبادتخانوں میں پٹواتا تھا ۔
اور جب تیرے شہید ستفنس کا خون بہایا جاتا تھا تو میں بھی وہاں کھڑا تھا اور اس کے قتل پر راضی تھا اور اس کے قاتلوں کے کپڑوں کی حفاظت کرتا تھا ۔
اس نے مجھ سے کہا جا ۔ میں تجھے غیر قوموں کے پاس دور دور بھیجوں گا ۔
وہ اس بات تک تو اس کی سنتے رہے ۔ پھر بلند آواز سے چلائے کہ ایسے شخص کو زمین پر سے فنا کر دے ! اس کا زندہ رہنا مناسب نہیں ۔
جب وہ چلاتے اور اپنے کپڑے پھینکتے اور خاک اڑاتے تھے ۔
تو پلٹن کے سردار نے حکم دے کر کہا کہ اسے قلعہ میں لے جاؤٔ اور کوڑے مارکر اس کا اظہار لو تاکہ مجھے معلوم ہوکہ وہ کس سبب سے اس کی مخالفت میں یوں چلاتے ہیں ۔
جب انہوں نے تسموں سے باندھ لیا تو پولس نے اس صوبہ دار سے جو پاس کھڑا تھا کہا کیا تمہیں روا ہے کہ ایک رومی آدمی کو کوڑے مارو اور وہ بھی قصور ثابت کئے بغیر ؟ ۔
صوبہ دار یہ سنکر پلٹن کے سردار کے پاس گیا اور اسے خبر دے کر کہا تو کیا کرتا ہے ؟ یہ تو رومی آدمی ہے ۔
پلٹن کے سردار نے اس کے پاس آکر کہا مجھے بتا تو ۔ کیا تو رومی ہے ؟ اس نے کہا ہاں ۔
پلٹن کے سردار نے جواب دیا کہ میں نے بڑی رقم دے کر رومی ہونے کا رتبہ حاصل کیا ۔ پولس نے کہا میں تو پیدایشی ہوں ۔
پس جو اس کا اظہار لینے کو تھے فورأ اس سے الگ ہوگئے اور پلٹن کا سردار بھی یہ معلوم کرکے ڈرگیا کہ جس کو میں نے باندھا ہے وہ رومی ہے ۔
صبح کو یہ حقیقت معلوم کرنے کے ارادہ سے کہ یہودی اس پر کیا الزام لگاتے ہیں اس نے اس کو کھول دیا اور سردار کاہن اور سب صدر عدالت والوں کو جمع ہونے کا حکم دیا اور پولس کو نیچے لیجا کر ان کے سامنے کھڑا کر دیا ۔
پولس نے صدر عدالت والوں کو غور سے دیکھ کر کہا اے بھائیو ! میں نے آج تک کمال نیک نیتی سے خدا کے واسطے عمر گزاری ہے ۔
سردار کاہن حننیاہ نے ان کو جو اس کے پاس کھڑے تھے حکم دیا کہ اس کے منہ پر طمانچہ مارو ۔
پولس نے اس سے کہا کہ اے سفیدی پھری ہوئی دیوار ! خدا تجھے ماریگا ۔ تو شریعت کے موافق میرا انصاف کرنے کو بیٹھا ہے اور کیا شریعت کے برخلاف مجھے مارنے کا حکم دیتا ہے ۔
جو پاس کھڑے تھے انہوں نے کہا کیا تو خدا کے سردار کاہن کو برا کہتا ہے ؟ ۔
پولس نے کہا اے بھائیو ! مجھے معلوم نہ تھا کہ یہ سردار کاہن ہے کیونکہ لکھا ہے کہ اپنی قوم کے سردار کو برا نہ کہہ ۔
جب پولس نے یہ معلوم کیا کہ بعض صدوقی ہیں بعض فریسی تو عدالت میں پکار کر کہا کہ اے بھائیو ! میں فریسی اور فریسیوں کی اولاد ہوں ۔ مردوں کی امید اور قیامت کے بارے میں مجھ پر مقدمہ ہورہا ہے ۔
جب اس نے یہ کہا تو فریسیوں اور صدوقیوں میں تکرار ہوئی اور حاضرین میں پھوٹ پڑگئی ۔
کیونکہ صدوقی تو کہتے ہیں کہ نہ قیامت ہوگی نہ کوئی فرشتہ ہے نہ روح مگر فریسی دونوں کا اقرار کرتے ہیں ۔
پس بڑا شور ہئوا اور فریسیوں کے فرقہ کے بعض فقیہ اٹھے اور یوں کہہ کر جھگڑنے لگے کہ ہم اس آدمی میں کچھ برائی نہیں پاتے اور اگر کسی روح یا فرشتہ نے اس سے کلام کیا ہوتو پھر کیا ؟ ۔
اور جب بڑی تکرار ہوئی تو پلٹن کے سردار نے اس خوف سے کہ مبادا پولس کے ٹکڑے کردئے جائیں فوج کا حکم دیا کہ اتر کر اسے ان میں سے زبردستی نکالو اور قلعہ میں لے آؤ ۔
اسی رات خداوند اس کے پاس آکھڑا ہئوا اور کہا خاطر جمع رکھ کہ جیسے تونے میری بابت یروشلیم میں گواہی دی ہے ویسے ہی تجھے رومہ میں بھی گواہی دینا ہوگا ۔
جب دن ہئوا تو یہودیوں نے ایکا کرکے اور لعنت کی قسم کھاکر کہا کہ جب تک ہم پولس کو قتل نہ کرلیں نہ کچھ کھائیں گے نہ پئیں گے ۔
اور جنہوں نے آپس میں یہ سازش کی وہ چالیس سے زیادہ تھے ۔
پس انہوں نے سردار کاہنوں اور بزرگوں کے پاس جاکر کہا کہ ہم نے سخت لعنت کی قسم کھائی ہے کہ جب تک پولس کو قتل نہ کرلیں کچھ نہ چکھیں گے ۔
پس اب تم صدر عدالت والوں سے ملکر پلٹن کے سردار سے عرض کرو کہ اسے تمہارے پاس لائے ۔ گویا تم اس کے معاملہ کی حقیقت زیادہ دریافت کرنا چاہتے ہو اور ہم اس کے پہنچنے سے پہلے اسے مار ڈالنے کو تیار ہیں ۔
لیکن پولس کا بھانجا ان کی گھات کا حال سنکر آیا اور قلعہ میں جاکر پولس کو خبر دی ۔
پولس نے صوبہ داروں میں سے ایک کو بلاکر کہا اس جوان کو پلٹن کے سردار کے پاس لے جا ۔ یہ اس سے کچھ کہنا چاہتا ہے ۔
پس اس نے اس کو پلٹن کے سردار کے پاس لے جاکر کہا کہ پولس قیدی نے مجھے بلاکر درخواست کی کہ اس جوان کو تیرے پاس لاؤں کہ تجھ سے کچھ کہنا چاہتا ہے ۔
پلٹن کے سردار نے اس کا ہاتھ پکڑ کر اور الگ جاکر پوچھا کہ مجھ سے کیا کہنا چاہتا ہے ؟ ۔
اس نے کہا یہودیوں نے ایکا کیا ہے کہ تجھ سے درخواست کریں کہ کل پولس کو صدر عدالت میں لائے ۔ گویا تو اس کے حال کی اور بھی تحقیقات کرنا چاہتا ہے ۔
لیکن تو ان کی نہ ماننا کیونکہ ان میں چالیس شخص سے زیادہ اس کی گھات میں ہیں جنہوں نے لعنت کی قسم کھائی ہے کہ جب تک اسے مار نہ ڈالیں نہ کھائیں گے نہ پئیں گے اور اب وہ تیار ہیں ۔ صرف تیرے وعدہ کا انتظار ہے ۔
پس سردار نے جوان کو یہ حکم دے کر رخصت کیا کہ کسی سے نہ کہنا کہ تونے مجھ پر یہ ظاہر کیا ۔
اور وہ صوبہ داروں کو پاس بلاکر کہا کہ دوسو سپاہی اور ستر سوار اور دو سو نیزہ بردار پہر رات گئے قیصریہ جانے کو تیار کر رکھنا ۔
اور حکم دیا کہ پولس کی سواری کے لئے جانوروں کو بھی حاضر کریں تاکہ اسے فیلکس حاکم کے پاس صحیح سلامت پہنچادیں ۔
اور اس مضمون کا خط لکھا ۔
کلودیس لوسیاس کا فیلکس بہادر حاکم کو سلام ۔
اس شخص کو یہودیوں نے پکڑ کر مار ڈالنا چاہا مگر جب مجھے معلوم ہئوا کہ یہ رومی ہے تو فوج سمیت چڑھ گیا اور چھڑایا لایا ۔
اور اس بات کے دریافت کرنے کا ارادہ کرکے کہ وہ کس سبب سے اس پر نالش کرتے ہیں اسے ان کی صدر عدالت میں لے گیا ۔
اور معلوم ہئوا کہ وہ اپنی شریعت کے مسئلوں کی بابت اس پر نالش کرتے ہیں لیکن اس پر کوئی ایسا الزام نہیں لگایا گیا کہ قتل یا قید کے لائق ہو ۔
اور جب مجھے اطلاع ہوئی کہ اس شخص کے برخلاف سازش ہونے والی ہے تو میں نے اسے فورا تیرے پاس بھیجدیا ہے اور اس کے مدعیوں کو بھی حکم دے دیا ہے کہ تیرے سامنے اس پر دعویٰ کریں ۔
پس سپاہیوں نے حکم کے موافق پولس کو لے کر راتوں رات انتتیپترس میں پہنچا دیا ۔
اور دوسرے دن سواروں کو اس کے ساتھ جانے کے لئے چھوڑ کر آپ قلعہ کو پھرے ۔
انہوں نے قیصریہ میں پہنچ کر حاکم کو خط دے دیا اور پولس کو بھی اس کے آگے حاضر کیا ۔
اس نے خط پڑھ کر پوچھا کہ یہ کس صوبہ کا ہے ؟ اور یہ معلوم کرکے کہ کلکیہ کا ہے ۔
اس سے کہا کہ جب تیرے مدعی بھی حاضر ہونگے تو میں تیرا مقدمہ کروں گا اور اسے ہیرودیس کے قلعہ میں قید رکھنے کا حکم دیا ۔
پانچ دن کے بعد حننیاہ سردار کاہن بعض بزرگوں اور ترطلس نام ایک وکیل کو ساتھ لےکر وہاں آیا اور انہوں نے حاکم کے سامنے پولس کے خلاف فریاد کی ۔
جب وہ بلایا گیا ترطلس الزام لگا کر کہنے لگاکہ اے فیلکس بہادر ! چونکہ تیرے وسیلہ سے ہم بڑے امن میں ہیں اور تیری دور اندشیی سے اس قوم کے فائدہ کے لئے خرابیوں کی اصلاح ہوتی ہے ۔
ہم ہر طرح اور ہر جگہ کمال شکرگزاری کے ساتھ تیرا احسان مانتے ہیں ۔
مگر اس لئے کہ تجھے زیادہ تکلیف نہ دوں میں تیری منت کرتا ہوں کہ تو مہربانی سے ہماری دو ایک باتیں سن لے ۔
کیونکہ ہم نے اس شخص کو مفسد اور دنیا کے سب یہودیوں میں فتنہ انگیز اور ناصریوں کے بدعتی فرقہ کاسرگر وہ پایا ۔
اس نے ہیکل کو ناپاک کرنے کی کوشش کی تھی اور ہم نے اسے پکڑا [ اور ہم نے چاہا کہ اپنی شریعت کے موافق اس کی عدالت کریں ۔
لیکن لوسیاس سرادر آکر بڑی زبردستی سے اسے ہمارے ہاتھ سے چھین لے گیا ۔
اور اس کے مدعیوں کو حکم دیا کہ تیرے پاس جائیں ] اسی سے تحقیق کرکے تو آپ ان سب باتوں کو دریافت کرسکتا ہے جنکا ہم اس پر الزام لگاتے ہیں ۔
اور یہودیوں نے بھی اس دعویٰ میں متفق ہوکر کہاکہ یہ باتیں اسی طرح ہیں ۔
جب حاکم نے پولس کو بولنے کا اشارہ کیا تو اس نے جواب دیا چونکہ میں ہوں کہ تو بہت برسوں سے اس قوم کی عدالت کرتا ہے اس لئے میں خاطر جمعی سے اپنا عزر بیان کرتا ہوں ۔
تو دریافت کرسکتا ہے کہ بارہ دن سے زیادہ نہیں ہوئے کہ میں یروشلیم میں عبادت کرنے گیا تھا ۔
اور انہوں نے مجھے نہ ہیکل میں کسی کے ساتھ بحث کرتے یا لوگوں میں فساد اٹھاتے پایا عبادتخانوں میں نہ شہر میں ۔
اور نہ وہ ان باتوں جنکا مجھ پر اب الزام لگاتے ہیں تیرے سامنے ثابت کرسکتے ہیں ۔
لیکن تیرے سامنے یہ اقرار کرتا ہوں کہ جس طریق کو وہ بدعت کہتے ہیں اسی کے مطابق میں اپنے باپ دادا کے خدا کی عبادت کرتا ہوں اور جو کچھ توریت اور نبیوں کے صحیفوں میں لکھا ہے اس سب پر میرا ایمان ہے ۔
اور خدا سے اسی بات کی امید رکھتا ہوں جس کے وہ خود بھی منتظر ہیں کہ راستبازوں اور ناراستوں دونوں کی قیامت ہوگی ۔
اسی لئے میں خود بھی کوشش میں رہتا ہوں کہ خدا اور آدمیوں کے باب میں میرا دل مجھے کبھی ملامت نہ کرے ۔
بہت برسوں کے بعد میں اپنی قوم کو خیرات پہنچانے اور نذریں چڑھانے آیا تھا ۔
انہوں نے بغیر ہنگامہ یا بلوے کے مجھے طہارت کی حالت میں یہ کام کرتے ہوئے ہیکل میں پایا ۔ ہاں آسیہ کے چند یہودی تھے ۔
اور اگر ان کا مجھ پر کچھ دعویٰ تھا تو انہیں تیرے سامنے حاضر ہوکر فریاد کرنا واجب تھا ۔
یایہی خود کہیں کہ جب میں صدر عدالت کے سامنے کھڑا تھا تو مجھ میں کیا برائی پائی تھی ۔
سوا اس ایک بات کے کہ میں نے ان میں کھڑے ہوکر بلند آواز سے کہا تھا کہ مردوں کی قیامت کے بارے میں آج مجھ پر تمہارے سامنے مقدمہ ہورہا ہے ۔
فیلکس نے جو صحیح طور پر اس طریق سے واقف تھا یہ کہہ کر مقدمہ کو ملتوی کردیا کہ جب پلٹن کا سردار لوسیاس آئے گا تو میں تمہارا مقدمہ فیصل کروں گا ۔
اور صوبہ دار کو حکم دیا کہ اس کو قید تو رکھ مگر آرام سے رکھنا اور اس کے دوستوں میں سے کسی کو اس کی خدمت کرنے سے منع نہ کرنا ۔
اور چند روز کے بعد فیلکس اپنی بیوی دروسلہ کو جو یہودی تھی ساتھ لے کر آیا اور پولس کو بلوا کر اس سے مسیح یسوع کے دین کی کیفیت سنی ۔
اور جب وہ راست بازی اور پر ہیز گاری اور آیندہ عدالت کا بیان کررہا تھا تو فیلکس نے دہشت کھاکر جواب دیا کہ اس وقت توجا ۔ فرصت پاکر تجھے پھر بلاؤں گا ۔
اسے پولس سے کچھ روپے ملنے کی امید بھی تھی اس لئے اسے اور بھی بلا بلا کر اس کے ساتھ گفتگو کیا کرتا تھا ۔
لیکن جب دو برس گزر گئے تو پرکیس فیستس کی جگہ مقرر ہؤا اور فیلکس یہودیوں کو اپنا احسان مند کرنے کی غرض سے پولس کو قید ہی میں چھوڑ گیا ۔
پس فیستس صوبہ میں داخل ہوکر تین روز کے بعد قیصریہ سے یروشلیم کو گیا ۔
اور سردار کاہنوں اور یہودیوں کے رئیسوں نے اس کے ہاں پولس کے خلاف فریاد کی ۔
اور اس کی مخالفت میں یہ رعایت چاہی کہ وہ اسے یروشلیم میں بلا بھیجے اور گھات میں تھے کہ اسے راہ میں مار ڈالیں ۔
مگر فیستس نے جواب دیا کہ پولس تو قیصریہ میں قید ہے اور میں آپ جلد وہاں جاؤں گا ۔
پس تم میں سے جو اختیار والے ہیں وہ ساتھ چلیں اور اگر اس شخص میں کچھ بیجا بات ہو تو اس کی فریاد کریں ۔
وہ ان میں آٹھ دس دن رہ کر قیصریہ کو گیا اور دوسرے دن تخت عدالت پر بیٹھ کر پولس کے لانے کا حکم دیا ۔
جب وہ حاضر ہؤا تو جو یہودی یروشلیم سے آئے تھے وہ اس کے آس پاس کھڑے ہوکر اس پر بہتیرے سخت الزام لگانے لگے مگر ان کو ثابت نہ کرسکے ۔
لیکن پولس نے یہ عزر کیا کہ میں نے نہ تو کچھ یہودیوں کی شریعت کا گناہ کیا ہے نہ ہیکل کا نہ قیصریہ کا ۔
مگر فیستس نے یہودیوں کو اپنا احسان مند بنانے کی غرض سے پولس کو جواب دیا کیا تجھے یروشلیم جانا منظور ہے کہ تیرا یہ مقدمہ وہاں میرے سامنے فیصل ہو ؟ ۔
پولس نے کہا میں قیصر کے تخت عدالت کے سامنے کھڑا ہوں ۔ میرا مقدمہ یہیں فیصل ہونا چاہئے ۔ یہودیوں کا میں نے کچھ قصور نہیں کیا ۔ چنانچہ تو بھی خوب جانتا ہے ۔
اگر بدکار ہوں یا میں نے قتل کے لائق کوئی کام کیا ہے تو مجھے مرنے سے انکار نہیں لیکن جن باتوں کا وہ مجھ پر الزام لگاتے ہیں اگر ان کی کچھ اصل نہیں تو ان کی رعایت سے کوئی مجھ کو ان کے حوالہ نہیں کرسکتا ۔ میں قیصر کے ہاں اپیل کرتا ہوں ۔
پھر فیستس نے صلاح کاروں سے مصلحت کرکے جواب دیا کہ تونے قیصر کے ہاں اپیل کی ہے تو قیصر ہی کے پاس جائے گا ۔
اور کچھ دن گزر نے کے بعد اگرپا بادشاہ اور برنیکے نے قیصریہ میں آکر فیستس سے ملاقات کی ۔
اور ان کے کچھ عرصہ وہاں رہنے کے بعد فیستس نے پولس کے مقدمہ کا حال بادشاہ سے کہہ کر بیان کیا کہ ایک شخص کو فیلکس قید میں چھوڑ گیا ہے ۔
جب میں یروشلیم میں تھا تو سردار کاہنوں اور یہودیوں کے بزرگوں نے اس کے خلاف فریاد کی اور سزا کے حکم کی درخواست کی ۔
ان کو میں نے جواب دیا کہ رومیوں کا یہ دستور نہیں کہ کسی آدمی کو رعایتہ سزا کے لئے حوالہ کریں جب تک کہ مدعاعلیہ کو اپنے مدعیوں کے روبرو ہوکر دعویٰ کے جواب دینے کا موقع نہ ملے ۔
پس جب وہ یہاں جمع ہوئے تو میں نے کچھ دیر نہ کی بلکہ دوسرے ہی دن تخت عدالت پر بیٹھ کر اس آدمی کو لانے کا حکم دیا ۔
مگر جب اس کے مدعی کھڑے ہوئے تو جن برائیوں کا مجھے گمان تھا ان میں سے انہوں نے کسی کا الزام اس پر نہ لگایا ۔
بلکہ اپنے دین اور کسی شخص یسوع کی بابت اس سے بحث کرتے تھے جو مرگیا تھا اور پولس اس کو زندہ بتاتا ہے ۔
چونکہ میں ان باتوں کی تحقیقات کی بابت الجھن میں تھا اس لئے اس سے پوچھا کیا تو یروشلیم میں جانے کو راضی ہے کہ وہاں ان باتوں کا فیصلہ ہو ؟
مگر جب پولس نے اپیل کی کہ میرا مقدمہ شہنشاہ کی عدالت میں فیصل ہوتو میں نے حکم دیا کہ جب تک اسے قیصر کے پاس نہ بھیجوں وہ قید رہے ۔
اگرپا نے فیستس سے کہا میں بھی اس آدمی کی سننا چاہتا ہوں ۔ اس نے کہا کہ توکل سن لے گا ۔
پس دوسرے دن جب اگرپا اور برنیکے بڑی شان و شوکت سے پلٹن کے سرداروں اور شہر کے رئیسوں کے ساتھ دیوانخانہ میں داخل ہوئے تو فیستس کے حکم سے پولس حاضر کیا گیا ۔
پھر فیستس نے کہا اے اگرپا بادشاہ اور اے سب حاضرین تم اس شخص کو دیکھتے ہو جسکی بابت یہودیوں کی ساری گروہ نے یروشلیم میں اور یہاں بھی چلا چلا کر مجھ سے عرض کی کہ اس کا آگے کو جیتا رہنا مناسب نہیں ۔
لیکن مجھے معلوم ہئوا کہ اس کے قتل کے لائق کچھ نہیں کیا اور جب اس نے خود شہنشاہ کے ہاں اپیل کی تو میں نے اس کو بھیجنے کی تجویز کی ۔
اس کی نسبت مجھے کوئی ٹھیک بات معلوم نہیں کہ سرکار عالی کو لکھوں ۔ اس واسطے میں نے اس کو تمہارے آگے اور خاص کر اے اگرپا بادشاہ تیرے حضور حاضر کیا ہے تاکہ تحقیقات کے بعد لکھنے کے قابل کوئی بات نکلے ۔
کیونکہ قیدی کے بھیجتے وقت ان الزاموں کو جو اس پر لگائے گئے ہوں ظاہر نہ کرنا مجھے خلاف عقل معلوم ہوتا ہے ۔
اگرپا نے پولس سے کہا تجھے اپنے لئے بولنے کی اجازت ہے ۔ پولس ہاتھ بڑھا کر اپنا جواب یوں پیش کرنے لگاکہ ۔
اےاگرپا بادشاہ جتنی باتوں کی یہودی مجھ پر نالش کرتے ہیں آج تیرے سامنے ان کی جو ابد ہی کرنا اپنی خوش نصیبی جانتا ہوں ۔
خاص کر اس لئے کہ یہودیوں کی سب رسموں اور مسلوں سے واقف ہے ۔ پس میں منت کرتا ہوں کہ تحمل سے میری سن لے ۔
سب یہودی جانتے ہیں کہ اپنی قوم کے درمیان اور یروشلیم میں شروع جوانی سے میرا چال چلن کیسا رہا ہے ۔
چونکہ وہ شروع سے مجھے جانتے ہیں اگر چا ہیں تو گواہ ہوسکتے ہیں کہ میں فریسی ہوکر اپنے دین کے سب سے زیادہ پابند مزہب فرقہ کی طرح زندگی گزارتا تھا ۔
اور اب اس وعدہ کی امید کے سبب سے مجھ پر مقدمہ ہورہا ہے جو خدا نے ہمارے باپ دادا سے کیا تھا ۔
اسی وعدہ کے پورا ہونے کی امید پر ہمارے بارہ کے بارہ قبیلے دل و جان سے رات دن عبادت کیا کرتے ہیں ۔ اسی امید کے سبب سے اے بادشاہ ! یہودی مجھ نالش کرتے ہیں ۔
جب کہ خدا مردوں کو جلاتا ہے تویہ بات تمہارے نزدیک کیوں غیر معتبر سمجھی جاتے ہے ؟ ۔
میں نے بھی سمجھا تھاکہ یسوع ناصری کے نام کی طرح طرح سے مخالفت کرنا مجھ پر فرض ہے ۔
چنانچہ میں نے یروشلیم میں ایسا ہی کیا اور سردار کاہنوں کی طرف سے اختیار پاکر بہت سے مقدسوں کو قید میں ڈالا اور جب وہ قتل کئے جاتے تھے تو میں بھی یہی راۓ دیتا تھا ۔
اور ہر عبادت خانہ میں انہیں سزا دلا دلا کر زبردستی ان سے کفر کہلواتا تھا بلکہ ان کی مخالفت میں ایسا دیوانہ بناکہ غیر شہروں میں بھی جاکر انہیں ستاتا تھا ۔
اسی حال میں سردار کاہنوں سے اختیار اور پروانے لے کر دمشق کو جاتا تھا ۔
تو اے بادشاہ میں نے دوپہر کے وقت راہ میں یہ دیکھا کہ سورج کے نور سے زیادہ ایک نور آسمان سے میرے اور میرے ہمسفروں کے گردا گرد آچمکا ۔
جب ہم سب زمین پر گر پڑے تو میں نے عبرانی زبان میں یہ آواز سنی کہ اے ساڈل اے ساڈل ! تو مجھے کیوں ستاتا ہے ؟ پینے کی آر پر لات مارنا تیرے لئے مشکل ہے ۔
میں نے کہا اے خداوند تو کون ہے ؟ خداوند نے فرمایا میں یسوع ہوں جسے تو ستاتا ہے ۔
لیکن اٹھ اپنے پاؤں پر کھڑا ہو کیونکہ میں اس لئے تجھ پر ظاہر ہؤا ہوں کہ تجھے ان چیزوں کا بھی خادم اور گواہ مقرر کروں جنکی گواہی کے لئے تو نے مجھے دیکھا ہے اور ان کا بھی جنکی گواہی کے لئے میں تجھ پر ظاہر ہؤا کروں گا ۔
تجھے اس امت اور غیر قوموں سے بچاتا رہوں گا جنکے پاس تجھے اس لئے بھیجتا ہوں ۔
کہ تو ان کی آنکھیں کھول دے تاکہ اندھیرے سے روشنی کی طرف اور شیطان کے اختیار سے خدا کی طرف رجوع لائیں اور مجھ پر ایمان لانے کے باعث گناہوں کی معافی اور مقدسوں میں شریک ہوکر میراث پائیں ۔
اس لئے اے اگرپا بادشاہ ! میں اس آسمانی رویا کا نافرمان نہ ہؤا ۔
بلکہ پہلے دمشقیوں کو پھر یروشلیم اور سارے ملک یہودیہ کے باشندوں کو اور غیر قوموں کو سمجھاتا رہا کہ توبہ کریں اور خدا کی طرف رجوع لاکر توبہ کے موافق کام کریں ۔
انہی باتوں کے سبب سے یہودیوں نے مجھے ہیکل میں پکڑکر مار ڈالنے کی کوشش کی ۔
لیکن خدا کی مدد سے میں آج تک قائم ہوں اور چھوٹے بڑے کے سامنے گواہی دیتا ہوں اور ان باتوں کے سوا کچھ نہیں کہتا جنکی پشیینگوئی نبیوں اور موسٰی نے بھی کی ہے ۔
کہ مسیح کو دکھ اٹھانا ضرور ہے اور سب سے پہلے وہی مردوں میں سے زندہ ہوکر اس امت کو اور غیر قوموں کو بھی نور کا اشتہار دے گا ۔
جب وہ اس طرح جوابد ہی کررہا تھ تو فیستس نے بڑی آواز سے کہا اے پولس ! تو دیوانہ ہے ۔ بہت علم نے تجھے دیوانہ کر دیا ہے ۔
پولس نے کہا اے فیستس بہادر ! میں دیوانہ نہیں بلکہ سچائی اور ہوشیاری کی باتیں کہتا ہوں ۔
چنانچہ بادشاہ جس سے میں دلیران کلام کرتا ہوں یہ باتیں جانتا اور مجھے یقین ہے کہ ان باتوں میں سے کوئی اس سے چھپی نہیں کیونکہ یہ ماجرا کہیں کونے میں نہیں ہؤا ۔
اے اگرپا بادشاہ کیا تو نبیوں کا یقین کرتا ہے ؟ میں جانتا ہوں کہ تو یقین کرتا ہے ۔
اگرپا نے پولس سے کہا تو تو تھوڑی ہی سی نصیحت کرکے مجھے مسیحی کرلینا چاہتا ہے ۔
پولس نے کہا میں تو خدا سے چاہتا ہوں کہ تھوڑی نصیحت سے یا بہت سے صرف توہی نہیں بلکہ جتنے لوگ آج میری سنتے ہیں میری مانند ہو جائیں سوا ان زنجیروں کے ۔
تب بادشاہ اور حاکم اور برنیکے اور ان کے ہمنشین اٹھ کھڑے ہوئے ۔
اور الگ جاکر ایک دوسرے سے باتیں کرنے اور کہنے لگے کہ یہ آدمی ایسا تو کچھ نہیں کرتا جو قتل یا قید کے لائق ہو ۔
اگرپا نے فیستس سے کہا کہ اگر یہ آدمی قیصر کے ہاں اپیل نہ کرتا تو چھوٹ سکتا تھا ۔
جب جہاز اطالیہ کو ہمارا جانا ٹھہر گیا تو انہوں نے پولس اور بعض اور قیدیوں کو شہنشاہی پلٹن کے ایک صوبہ دار یولیس نام کے حوالہ کیا ۔
اور ہم ادر متیم کے ایک جہاز پر آسیہ کے کنارے کی بندر گاہوں میں جانے کو تھا سوار ہوکر روانہ ہوئے اور تھسلینکے کا ارسترخس مکدنی ہمارے ساتھ تھا ۔
دوسرے دن صیدا میں جہاز ٹھہرا اور یولیس نے پولس پر مہربانی کرکے دوستوں کے پاس جانے کی اجازت دی تاکہ اس کی خاطر داری ہو ۔
وہاں سے ہم روانہ ہوئے اور کپرس کی آڑ میں ہوکر چلے اس لئے کہ ہوا مخالف تھی ۔
پھر ہم کلکیہ اور پمفیلیہ کے سمندر سے گزر کر لوکیہ کے شہر مورہ میں اترے ۔
وہاں صوبہ دار کو اسکندریہ کا ایک جہاز اطالیہ جاتا ہؤا ملا ۔ پس ہم کو اس میں بٹھا دیا ۔
اور ہم بہت دنوں تک آہستہ آہستہ چلکر جب مشکل سے کندس کے سامنے پہنچے تو اس لئے کہ ہوا ہم کو آگے بڑھنے نہ دیتی تھی سلمونے کے سامنے سے ہوکر کریتے کی آڑ میں چلے ۔
اور بپشکل اس کے کنارے کنارے چلکر حسین بندر نام ایک مقام میں پہنچے جس سے لسیہ شہر نزدیک تھا ۔
جب بہت عرصہ گزر گیا اور جہاز کا سفر اس لئے خطرناک ہوگیا کہ روزہ کا دن گزر چکا تھا تو پولس نے انہیں یہ کہہ کر نصیحت کی ۔
کہ اے صاحبو ! مجھے معلوم ہوتا ہے کہ اس سفر میں تکیف اور بہت نقصان ہوگا ۔ نہ صرف مال اور جہاز کا بلکہ ہماری جانوں کا بھی ۔
مگر صوبہ دار نے نا خدا اور جہاز کے مالک کی باتوں پر پولس کی باتوں سے زیادہ لحاظ کیا ۔
اور چونکہ وہ بندر جاڑوں میں رہنے کے لئے اچھا نہ تھا اس لئے اکثر لوگوں کی صلاح ٹھہری کہ وہاں سے روانہ ہوں اور اگر ہوسکے تو فینکس میں پہنچکر جاڑا کاٹیں ۔ وہ کریتے کا ایک بندرہے جس کا رخ شمال مشرق اور جنوب مشرق کو ہے ۔
جب کچھ کچھ دکھنا ہوا چلنے لگی تو انہوں نے یہ سمجھ کر کہ ہمارا مطلب حاصل ہوگیا لنگر اٹھایا اور کریتے کے کنارے کے قریب قریب چلے ۔
لیکن تھوڑی دیر ایک بڑی طوفانی ہوا جو یورکلون کہلاتی ہے کریتے پرسے جہاز پر آئی ۔
اور جب جہاز ہوا کے قابو میں آگیا اور اس کا سامنا نہ کرسکا توہم نے لاچار ہوکر اس کو بہنے دیا ۔
اور کودہ نام ایک چھوٹے جزیرہ کی آڑ میں بہتے بہتے ہم بڑی مشکل سے ڈونگی کو قابو میں لائے ۔
اور جب ملاح اس کو اوپر چڑھا چکے تو جہاز کی مضبوطی کی تدبیریں کرکے اس کو نیچے سے باندھا اور سوررس کے چور بالو میں دھس جانے کے ڈر سے جہاز کا ساز و سامان اتار لیا اور اسی طرح بہتے چلے گئے ۔
مگر جب ہم نے آندھی سے بہت ہچکولے کھائے تو دوسرے دن وہ جہاز کا مال پھینکنے لگے ۔
اور تیسرے دن انہوں نے اپنے ہی ہاتھوں سے جہاز کے آلات واسباب بھی پھینک دئے ۔
اور جب بہت دنوں تک نہ سرج نظر آیا نہ تارے اور شدت کی آندھی چل رہی تھی تو آخر ہم کو بچنے کی امید بالکل نہ رہی ۔
اور جب بہت فاقہ کرچکے تو پولس نے ان کے بیچ میں کھڑے ہوکر کہا اے صاحبو ! لازم تھا کہ تم میری بات مانکر کریتے سے روانہ نہ ہوتے اور یہ تکلیف اور نقصان نہ اٹھاتے ۔
مگر اب میں تم کو نصیحت کرتا ہوں کہ خاطر جمع رکھو کیونکہ تم میں سے کسی کی جان کا نقصان نہ ہوگا مگر جہاز کا ۔
کیونکہ خدا جس کا میں ہوں اور جسکی عبادت بھی کرتا ہوں اس کے فرشتہ نے اسی رات کو میرے پاس آکر ۔
کہا اے پولس ! نہ ڈر ۔ ضرور ہے کہ تو قیصر کے سامنے حاضر ہو اور دیکھ جتنے لوگ تیرے ساتھ جہاز میں سوار ہیں ان سب کی خدا نے تیری خاطر جان بخشی کی ۔
اس لئے اے صاحبو ! خاطر جمع رکھو کیونکہ میں خدا کا یقین کرتا ہوں کہ جیسا مجھ سے کہا گیا ہے ویساہی ہوگا ۔
لیکن یہ ضرور ہے کہ ہم کسی ٹاپو میں جاپڑیں ۔
جب چودھویں رات ہوئی اور ہم بحر اور یہ میں ٹکراتے پھرتے تھے تو آدھی رات کے قریب ملاحوں نے اٹکل سے معلوم کیا کہ کسی ملک کے نزدیک پہنچ گئے ۔
اور پانی کی تھاہ لے کر بیس پرسہ پایا اور تھوڑا آگے بڑھ کر اور پھر تھاہ لے کر پندرہ پرسہ پایا ۔
اور اس ڈر سے کہ مبادا چٹانوں پر جاپڑیں جہاز کے پیچھے سے چار لنگر ڈالے اور صبح ہونے کے لئے دعا کرتے رہے ۔
اور جب ملاحوں نے چاہاکہ جہاز پر سے بھاگ جائیں اور اس بہانہ سے کہ گلہی سے لنگر ڈالیں ڈونگی کو سمندر میں اتارا ۔
تو پولس نے صونہ دار اور سپاہیوں سے کہا کہ اگر یہ جہاز پر نہ رہیں گے تو تم نہیں بچ سکتے ۔
اس پر سپاہیوں نے ڈونگی کی رسیاں کاٹ کر اسے چھوڑ دیا ۔
اور جب دن نکلنے کو ہؤا تو پولس نے سب کی منت کی کہ کھانا کھالو اور کہا کہ تم کو انتظار کرتے کرتے اور فاقہ کھینچتے آج چودہ دن ہوگئے اور تم نے کچھ نہیں کھایا ۔
اس لئے تمہاری منت کرتا ہوں کہ کھانا کھالو کیونکہ اس پر تمہاری بہتری موقوف ہے اور تم میں سے کسی کے سرکا ایک بال بیکانہ ہوگا ۔
یہ کہہ کر اس نے روٹی لی اور ان سب کے سامنے خدا کا شکر کیا اور توڑ کر کھانے لگا ۔
پھر ان سب کی خاطر جمع ہوئی اور آپ بھی کھانا کھانے لگے ۔
اور ہم سب مل کر جہاز میں دوسو چھہتر آدمی تھے ۔
جب وہ کھاکر سیر ہوئے تو گیہوں کو سمندر میں پھینک کر جہاز کو ہلکا کرنے لگے ۔
جب دن نکل آیا تو انہوں نے اس ملک کو نہ پہچانا مگر ایک کھاڑی دیکھی جس کا کنارہ صاف تھا اور صلاح کہ اگر ہوسکے تو جہاز کو اس پر چڑھالیں ۔
پس لنگر کھولکر سمندر میں چھوڑ دئے اور پتواروں کی بھی رسیاں کھول دیں اور اگلا پال ہوا کے رخ پر چڑھا کر اس کنارے کی طرف چلے ۔
لیکن ایک ایسی جگہ جا پڑے جسکی دونوں طرف سمندر کا زور تھا اور جہاز زمین پر ٹک گیا ۔ پس گلہی تو دھکا کھاکر پھنس گئی مگر دنبالہ لہروں کے زور سے ٹوٹنے لگا ۔
اور سپاہیوں کی یہ صلاح تھی کہ قیدیوں کو مار ڈالیں کہ ایسا نہ ہو کوئی تیرکر بھاگ جائے ۔
لیکن صوبہ دار نے پولس کو بچانے کی غرض سے ان کو اس ارادہ سے باز رکھا اور حکم دیا کہ جو تیر سکتے ہیں پہلے کود کر کنارے پر چلے جائیں ۔
اور باقی لوگ بعض تختوں پر اور بعض جہاز کی اور چیزوں کے سہارے سے چلے جائیں اور اسی طرح سب کے سب خشکی پر سلامت پہنچ گئے ۔
جب ہم پہنچ گئے تو جانا کہ اس ٹاپو کا نام ملتے ہے ۔
اور ان اجنبیوں نے ہم پر خاص مہربانی کی کیونکہ مینہ کی جھڑی اور جاڑے کے سبب سے انہوں نے آگ جلاکر ہم سب کی خاطر کی ۔
جب پولس نے لکڑیوں کا گٹھا جمع کرکے آگ میں ڈالا تو ایک سانپ گرمی پاکر نکلا اور اس کے ہاتھ پر لپٹ گیا ۔
جس وقت ان اجنبیوں نے وہ کیڑا اس کے ہاتھ سے لٹکا ہؤا دیکھا تو ایک دوسرے سے کہنے لگے کہ بیشک یہ آدمی خونی ہے ۔ اگرچہ سمندر سے بچ گیا تو بھی عدل اسے جینے نہیں دیتا ۔
پس اس نے کیڑے کو آگ میں جھٹک دیا اور اسے کچھ ضررنہ پہنچا ۔
مگر وہ منتظر تھے کہ اس کا بدن سوج جائے گا یایہ مرکر یکایک گرپڑیگا لیکن جب دیر تک انتظار کیا اور دیکھا کہ اس کو کچھ ضرر نہ پہنچا تو اور خیال کرکے کہ یہ تو کوئی دیوتا ہے ۔
وہاں سے قریب پبلیس نام اس ٹاپو کے سردار کی ملک تھی اس نے گھر لیجاکر تین دن تک بڑی مہربانی سے ہماری مہمانی کی ۔
اور ایسا ہؤا کہ پبلیس کا باپ اور پیچش کی وجہ سے بیمار پڑا تھا ۔ پولس نے اس کے پاس جاکر دعا کی اور اس پر ہاتھ رکھ کر شفادی ۔
جب ایسا ہؤا تو باقی لوگ جو اس ٹاپو میں بیمار تھے آئے اور اچھے کئے گئے ۔
اور انہوں نے ہماری بڑی عزت کی اور چلتے وقت جو کچھ ہمیں درکا تھا جہاز پر رکھ دیا ۔
تین مہینے کے بعد ہم اسکندریہ کے ایک جہاز پر روانہ ہوئے جو جاڑے بھر اس ٹاپو میں رہا تھا اور جسکا نشان دیسکوری تھا ۔
اور سرکوسہ میں جہاز ٹھہرا کر تین دن رہے ۔
اور وہاں سے پھیر کھاکر ریگیم میں آئے ایک روز بعد دکھنا چلی تو دوسرے دن پتیلی میں آئے ۔
وہاں ہم کو بھائی ملے اور ان کی منت سے ہم سات دن ان کے پاس رہے اور اسی طرح رومہ تک گئے ۔
وہاں سے بھائی ہماری خبر سنکر اپیس کے چوک اور تین سرای تک ہمارے استقبال کو آئے اور پولس نے انہیں دیکھ کر خدا کا شکر کیا اور اس کی خاطر جمع ہوئی ۔
جب ہم رومہ میں پہنچے تو پولس کو اجازت ہوئی کہ اکیلا اس سپاہی کے ساتھ رہے جو اس پر پہرا دیتا تھا ۔
تین روز کے بعد ایسا ہئوا کہ اس نے یہودیوں کے رئسیوں کو بلوایا اور جب جمع ہوگئے تو ان سے کہا اے بھائیو ! ہر چند میں نے امت کے اور باپ دادا کی رسموں کے خلاف کچھ نہیں کیا تو بھی یروشلیم سے قیدی ہوکر رومیوں کے ہاتھ حوالہ کیا گیا ۔
انہوں نے میری تحقیقات کر کے مجھے چھوڑ دینا چاہا کیونکہ میرے قتل کا کوئی سبب نہ تھا ۔
مگر جب یہودیوں نے مخالفت کی تو میں نے لاچار ہوکر قیصر کے ہاں اپیل کی مگر اس واسطے نہیں کہ اپنی قوم پر مجھے کچھ الزام لگانا تھا ۔
پس اس لئے میں نے تمہیں بلایا ہے کہ تم سے ملو اور گفتگو کروں کیونکہ اسرائیل کی امید کے سبب سے میں اس زنجیر سے جکڑا ہئوا ہوں ۔
انہوں نے اس سے کہا نہ ہمارے پاس یہودیہ سے تیرے بارے میں خط آئے نہ بھائیوں میں سے کسی نے آکر تیری کچھ خبر دی نہ برائی بیان کی ۔
مگر ہم مناسب جانتے ہیں کہ تجھ سے سنیں کہ تیرے خیالات کیا ہیں کیونکہ اس فرقہ کی بابت ہم کو معلوم ہے کہ ہر جگہ اس کے خلاف کہتے ہیں ۔
اور وہ اس سے ایک دن ٹھہرا کر کثرت سے اس کے ہاں جمع ہوئے اور وہ خدا کی بادشاہی کی گواہی دے دے کر اور موسٰی کی توریت اور نبیوں کے صحیفوں سے یسوع کی بابت سمجھا سمجھا کر صبح سے شام تک ان سے بیان کرتا رہا ۔
اور بعض نے اس کی باتوں کو مان لیا اور بعض نے مانا ۔
جب آپس میں متفق نہ ہوئے تو پولس کے اس ایک بات کے کہنے پر رخصت ہوئے کہ روح القدس نے یسعیاہ کی معرفت تمہارے باپ دادا سے خوب کہا کہ ۔
اس امت کے پاس جاکر کہہ کہ تم کانوں سے سنو گے اور ہرگز نہ سمجھو گے اور آنکھوں سے دیکھو گے اور ہرگز معلوم نہ کرو گے ۔
کیونکہ اس امت کے دل پر چربی چھاگئی ہے اور وہ کانوں سے اونچا سنتے ہیں اور انہوں نے اپنی آنکھیں بند کرلی ہیں کہیں ایسا نہ ہوکہ آنکھوں سے معلوم کریں اور کانوں سے سنیں اور دل سے سمجھیں اور رجوع لائیں اور میں انہیں شفا بخشوں ۔
پس تم کو معلوم ہوکہ خدا کی اس نجات کا پیغام غیر قوموں کے پاس بھیجا گیا ہے اور وہ اسے سن بھی لیں گی ۔
[ جب اس نے کہا تو یہودی آپس میں بہت بحث کرتے چلے گئے ] .
اور وہ پورے دو برس اپنے کرایہ کے گھر میں رہا ۔
اور جو اس کے پاس آتے تھے ۔ ان سب سے ملتا رہا اور کمال دلیری سے بغیر روک ٹوک کے خدا کی بادشاہی کی منادی کرتا اور خدا یسوع مسیح کی باتیں سکھاتا رہا ۔
پولس کی طرف سے جو یسوع مسیح کا بندہ ہے اور رسول ہونے کے لئے بلایا گیا اور خدا کی اس خوشخبری کے لئے مخصوص کیا گیا ہے ۔
جس کا اس نے پیشتر سے اپنے نبیوں کی معرفت کتاب مقدس میں ۔
اپنے بیٹے ہمارے خداوند یسوع مسیح کی نسبت وعدہ کیا تھا جو جسم کے اعتبار سے داؤد کی نسل سے پیدا ہئوا ۔
لیکن پاکیزگی کی روح کے اعتبار سے مردوں میں سے جی اٹھنے کے سبب سے قدرت کے سبب سے قدرت کے ساتھ خدا کا بیٹا ٹھہرا ۔
جسکی کی معرفت ہم کو فضل اور رسالت ملی تاکہ اس کے نام کی خاطر سب قوموں میں سے لوگ ایمان کے تابع ہوں ۔
جن میں سے تم بھی یسوع مسیح کے ہونے کے لئے بلائے گئے ہو ۔
ان سب کے نام جو رومہ میں خدا کے پیارے ہیں اور مقدس ہونے کے لئے بلائے گئے ہیں ۔ ہمارے باپ خدا اور خداوند یسوع مسیح کی طرف سے تمہیں فضل اور اطمینان حاصل ہوتا رہے ۔
اول تو میں تم سب کے بارے میں یسوع مسیح کے وسیلہ سے اپنے خدا کا شکر کرتا ہوں کہ تمہارے ایمان کا تمام دنیا میں شہرہ ہورہا ہے ۔
چنانچہ خدا جسکی عبادت میں اپنی روح سے اس کے بیٹے کی خوشخبری دینے میں کرتا ہوں وہی میرا گواہ ہے کہ میں بلا ناغہ تمہیں یاد کرتا ہوں ۔
اور اپنی دعاؤں میں ہمیشہ یہ درخواست کرتا ہوں کہ اب آخر کار خدا کی مرضی سے مجھے تمہارے پاس آنے میں کسی طرح کی کامیابی ہو ۔
کیونکہ میں تمہاری ملاقات کا مشتاق ہوں تاکہ تم کو کوئی روحانی نعمت دوں جس سے تم مضبوط ہوجاؤ ۔
غرض میں بھی تمہارے درمیان ہوکر تمہارے ساتھ اس ایمان کے باعث تسلی پاؤں جو تم میں اور مجھ میں دونوں میں ہے ۔
اور اے بھائیو ! میں اس سے تمہارا ناواقف رہنا نہیں چاہتا کہ میں نے بارہا تمہارے پاس آنے کا ارادہ کیا تاکہ جیسا مجھے اور غیر قوموں میں پھل ملا ویسا ہی تم میں بھی ملے مگر آج تک رکا رہا ۔
میں یونانیوں اور غیر یونانیوں ۔ داناؤں اور نادانوں کا قرضدار ہوں ۔
پس میں تم کو بھی جو رومہ میں ہو خوشخبری سنانے کو حتٰی امقدور تیار ہوں ۔
کیونکہ میں انجیل سے شرماتا نہیں ۔ اس لئے کہ وہ ہر ایک ایمان لانے والے کے واسطے پہلے یہودی پھر یونانی کے واسطے نجات کے لئے خدا کی قدرت ہے ۔
اس واسطے کہ اس میں خدا کی راستبازی ایمان سے اور ایمان کے لئے ظاہر ہوتی ہے جیسا لکھا ہے راست باز ایمان سے جیتا رہے گا ۔
کیونکہ خدا کا غضب ان آدمیوں کی تمام بے دینی اور ناراستی پر آسمان سے ظاہر ہوتا ہے جو حق کو ناراستی سے دبائے رکھتے ہیں ۔
کیونکہ جو کچھ خدا کی نسبت معلوم ہوسکتا ہے وہ ان کے باطن میں ظاہر ہے ۔ اس لئے کہ خدا نے اس کو ان پر ظاہر کردیا ۔
کیونکہ اس کی ان دیکھی صفتیں یعنی اس کی ازلی قدرت اور الوہیت دنیا کی پیدائیش کے وقت سے بنائی ہوئی چیزوں کے زریعہ سے معلوم ہوکر صاف نظر آتی ہیں ۔ یہاں تک کہ ان کو کچھ عزر باقی نہیں ۔
اس لئے کہ اگرچہ انہوں نے نے خدا کو جان تو لیا مگر اس کی خدائی کے لائق اس کی تمجید اور شکر گزاری نہ کی بلکہ باطل خیالات میں پڑگئے اور ان کے بے سمجھ دلوں پر اندھیرا چھاگیا ۔
وہ اپنے آپ کو دانا جتا کر بیوقوف بن گئے ۔
اور غیر فانی خدا کے جلال کو فانی انسان اور پرندوں اور چوپایوں اور کیڑے مکوڑوں کی صورت میں بدل ڈالا ۔
اس واسطے خدا نے ان کے دلوں کی خواہشوں کے مطابق انہیں ناپاکی میں چھوڑ دیا کہ ان کے بدن آپس میں بے حرمت کئے جائیں ۔
اس لئے کہ انہوں نے نے خدا کی سچائی کو بدل کر جھوٹ بنا ڈالا اور مخلوقات کی زیادہ پرستش اور عبادت کی بہ نسبت اس خالق کے جوابد تک محمود ہے ۔ آمین ۔
اسی سبب سے خدا نے ان کو گندی شہوتوں میں چھوڑدیا ۔ یہاں تک کہ ان کی عورتوں نے اپنے طبعی کام کو خلاف طبع کام سے بدل ڈالا ۔
اسی طرح مرد بھی عورتوں سے طبعی کام چھور کر آپس کی شہوت سے مست ہوگئے یعنی مردوں نے مردوں کے ساتھ روسیاہی کے کام کرکے اپنے آپ میں اپنی گمراہی کے لائق بدلہ پایا ۔
اور جس طرح انہوں نے خدا کو پہچاننا نا پسند کیا اسی طرح خدا نے بھی ان کو نا پسندیدہ عقل کے حوالہ کردیا کہ نالائق حرکتیں کریں ۔
پس وہ ہر طرح کی ناراستی بدی لالچ اور بد خواہی سے بھر گئے اور حسد خونریزی جھگڑے مکاری اور بغض سے معمور ہوگئے اور غیبت کرنے والے ۔
بدگو ۔ خدا کی نظر میں نفرتی اوروں کو بے عزت کرنے والے مغرور شیخی باز بدیوں کے بانی ماں باپ کے نافرمان ۔
بیوقوف عہد شکن طبعی محبت سے خالی اور بیرحم ہوگئے ۔
حالانکہ وہ خدا کا یہ حکم جانتے ہیں کہ ایسے کام کرنے والے موت کی سزا کے لائق ہیں ۔ پھر بھی نہ فقط آپ ہی ایسے کام کرتے ہیں بلکہ اور کرنے والوں سے بھی خوش ہوتے ہیں ۔
پس اے الزام لگانے والے ! تو کوئی کیوں نہ ہو تیرے پاس کوئی عزر نہیں کیونکہ جس بات کا تو دوسرے پر الزام لگاتا ہے اسی کا تو اپنے آپ کو مجرم ٹھہراتا ہے ۔ اس لئے کہ تو جو الزام لگاتا ہے خود وہی کام کرتا ہے ۔
ہم جانتے ہیں کہ ایسے کام کرنے والوں کی عدالت خدا کی طرف سے حق کے مطابق ہوتی ہے ۔
اے انسان ! تو جو ایسے کام کرنے والوں پر الزام لگاتا ہے اور خود وہی کام کرتا ہے کیا یہ سمجھتا ہے تو خدا کی عدالت سے بچ جائے گا ؟ ۔
یا تو اس کی مہربانی اور تحمل اور صبر کی دولت کو ناچیز جانتا ہے اور نہیں سمجھتا کہ خدا کی مہربانی تجھ کو توبہ کی طرف مائل کرتی ہے ؟ ۔
بلکہ تو اپنی سختی اور غیر تائیب دل کے مطابق اس قہر کے دن کے لئے اپنے واسطے غضب کما رہا ہے جس میں خدا کی سچی عدالت ظاہر ہوگی ۔
وہ ہر ایک کو اس کے کاموں کے موافق بدلہ دے گا ۔
جو لیکوکاری میں ثابت قدم رہ کر جلال اور عزت اور بقا کے طالب ہوتے ہیں ان کو ہمیشہ کی زندگی دے گا ۔
مگر جو تفرقہ انداز اور حق کے نہ ماننے والے بلکہ ناراستی کے ماننے والے ہیں ان پر غضب اور قہر ہوگا ۔
اور مصیبت اور تنگی ہر ایک بدکار کی جان پر آئے گی ۔ پہلے یہودی کی ۔ پھر یونانی کی ۔
مگر جلال اور عزت اور سلامتی ہر ایک لیکوکار کو ملے گی ۔ پہلے یہودی کو پھر ۔ یونانی کو ۔
کیونکہ خدا کے ہاں کسی کی طرف داری نہیں ۔
اس لئے کہ جنہوں نے بغیر شریعت پائے گناہ کیا وہ بغیر شریعت کے ہلاک بھی ہونگے اور جنہوں نے شریعت کے ماتحت ہوکر گناہ کیا ان کی سزا شریعت کے موافق ہوگی ۔
کیونکہ شریعت کے سننے والے خدا کے نزدیک راستباز نہیں ہوتے بلکہ شریعت پر عمل کرنے والے راستباز ٹھہرائے جائیں گے ۔
اس لئے کہ جب وہ قومیں جو شریعت نہیں رکھتیں اپنی طبیعت سے شریعت کے کام کرتی ہیں تو باوجود شریعت نہ رکھنے کے وہ اپنے لئے خود ایک شریعت ہیں ۔
چنانچہ وہ شریعت کی باتیں اپنے دلوں پر لکھی ہوئی دکھاتی ہیں اور ان کا دل بھی ان باتوں کی گواہی دیتا ہے اور ان کے باہمی خیالات یا تو ان پر الزام لگاتے ہیں یا ان کومعزور رکھتے ہیں ۔
جس روز خدا میری خوشخبری کے مطابق یسوع مسیح کی معرفت آدمیوں کی پوشیدہ باتوں کا انصاف کرے گا ۔
پس اگر تو یہودی کہلاتا اور شریعت پر تکیہ اور خدا پر فخر کرتا ہے ۔
اور اس کی مرضی جانتا اور شریعت کی تعلیم پاکر عمدہ باتیں پسند کرتا ہے ۔
اور اگر تجھ کو اس بات پر بھی بھروسا ہے کہ میں اندھوں کا رہنما اور اندھیرے میں پڑے ہوؤں کے لئے روشنی ۔
اور نادانوں کا تربیت کرنے والا اور بچوں کا استاد ہوں اور علم اور حق کا جو نمونہ شریعت میں ہے وہ میرے پاس ہے ۔
پس تو جو اوروں کو سکھاتا ہے اپنے آپ کو کیوں نہیں سکھاتا ؟ تو جو وعظ کرتا ہے کہ چوری نہ کرنا آپ خود کیوں چوری کرتا ہے ؟ ۔
تو جو کہتا ہے کہ زنا نہ کرنا آپ خود کیوں زنا کرتا ہے ؟ تو جو بتوں سے نفرت رکھتا ہے آپ خود کیوں مندروں کو لوٹنا ہے ؟ ۔
تو جو شریعت پر فخر کرتا ہے شریعت کے عدول سے خدا کی کیوں بیعزتی کرتا ہے ؟ ۔
کیونکہ تمہارے سبب سے غیر قوموں میں خدا کے نام پر کفر بکا جاتا ہے ۔ چنانچہ یہ لکھا بھی ہے ۔
ختنہ سے فائدہ تو ہے بشرطیکہ تو شریعت پر عمل کرے لیکن جب تونے شریعت سے عدول کیا تو تیرا ختنہ نامختونی ٹھہرا ۔
پس اگر نامختون شخص شریعت کے حکموں پر عمل کرے تو کیا اس کی نامختونی ختنہ کے برابر نہ گنی جائے گی ؟ ۔
اور جو شخص قومیت کے سبب سے نامختون رہا اگر وہ شریعت کو پورا کرے تو کیا تجھے جو باوجود کلام اور ختنہ کے شریعت سے عدول کرتا ہے قصور وار نہ ٹھہرائے گا ؟ ۔
کیونکہ وہ یہودی نہیں جو ظاہر کا ہے اور نہ ختنہ ہے جو ظاہری اور جسمانی ہے ۔
بلکہ یہودی وہی ہے جو باطن میں ہے اور ختنہ وہی ہے جو دل کا اور روحانی ہے نہ کہ لفظی ۔ ایسے کی تعریف آدمیوں کی طرف سے نہیں بلکہ خدا کی طرف سے ہوتی ہے ۔
پس یہودی کو کیا فوقیت ہے اور ختنہ سے کیا فائدہ ؟ ۔
ہر طرح سے بہت ۔ خاص کر یہ کہ خدا کا کلام ان کے سپرد ہئوا ۔
اگر بعض بے وفا نکلے تو کیا ہئوا ؟ کیا ان کی بے وفائی خدا کی وفاداری کو باطل کرسکتی ہے ؟ ۔
ہرگز نہیں ۔ بلکہ خدا سچا ٹھہرے اور ہر ایک آدمی جھوٹا ۔ چنانچہ لکھا ہے کہ تو اپنی باتوں میں راستباز ٹھہرے اور اپنے مقدمہ میں فتح پائے ۔
اگر ہماری ناراستی خدا کی راسبازی کی خوبی کو ظاہر کرتی ہے تو ہم کیا کہیں ؟ کیا یہ کہ خدا بے انصاف ہے جو غضب نازل کرتا ؟ ( میں یہ بات انسان کی طرح کہتا ہوں ) .
ہرگز نہیں ۔ ورنہ خدا کیونکر دنیا کا انصاف کرے گا ؟ ۔
اگر میرے جھوٹ کے سبب سے خدا کی سچائی اس کے جلال کے واسطے زیادہ ظاہر ہوئی تو پھر کیوں گنہگار کی طرح مجھ پر حکم دیا جاتا ہے ؟ ۔
اور ہم کیوں برائی نہ کریں تاکہ بھلائی پیدا ہو ؟ چنانچہ ہم پر یہ تحمت لگائی جاتی ہے اور بعض کہتے ہیں کہ انکا یہی مقولہ ہے مگر ایسوں کا مجرم ٹھہرنا انصاف ہے ۔
پس کیا ہئوا ؟ کیا ہم کچھ فضیلت رکھتے ہیں ؟ بالکل نہیں کیونکہ ہم یہودیوں اور یونانیوں دونوں پر پیشتر ہی یہ الزام لگا چکے ہیں کہ وہ سب کے سب گناہ کے ماتحت ہیں ۔
چنانچہ لکھا ہے کہ کوئی راستباز نہیں ۔ ایک بھی نہیں ۔
کوئی سمجھ دار نہیں کوئی خدا کا طالب نہیں ۔
سب گمراہ ہیں سب کے سب نکمے بن گئے ۔ کوئی بھلائی کرنے والا نہیں ۔ ایک بھی نہیں ۔
ان کا گلا کھلی ہوئی قبر ہے ۔ انہوں نے اپنی زبان سے فریب دیا ۔ ان کے ہونٹوں میں سانپوں کا زہر ہے ۔
ان کا منہ لعنت اور کڑواہٹ سے بھرا ہے ۔
ان کے قدم خون بہانے کے لئے تیز رو ہیں ۔
ان کی راہوں میں تباہی اور بد حالی ہے ۔
اور وہ سلامتی کی راہ سے واقف نہ ہوئے ۔
ان کی آنکھوں میں خدا کا خوف نہیں ۔
اب ہم جانتے ہیں کہ شریعت جو کچھ کہتی ہے ان سے کہتی ہے جو شریعت کے ماتحت ہیں تاکہ ہر ایک کا منہ بند ہوجائے اور ساری دنیا خدا کے نزدیک سزا کے لائق ٹھہرے ۔
کیونکہ شریعت کے اعمال سے کوئی بشر اس کے کے حضور راستباز نہیں ٹھہریگا ۔ اس لئے کہ شریعت کے وسیلہ سے تو گناہ کی پہچان ہوتی ہے ۔
مگر اب شریعت کے بغیر خدا کی ایک راستبازی ظاہر ہوئی ہے جسکی گواہی شریعت اور نبیوں سے ہوتی ہے ۔
یعنی خدا کی وہ راستبازی جو یسوع مسیح پر ایمان لانے سے سب ایمان لانے والوں کو حاصل ہوتی ہے کیونکہ کچھ فرق نہیں ۔
اس لئے کے سب نے گناہ کیا اور خدا کے جلال سے محروم ہیں ۔
مگر اس کے فضل کے سبب سے اس مخلصی کے وسیلہ سے جو مسیح یسوع میں ہے مفت راستباز ٹھۃرائے جاتے ہیں ۔
اسے خدا نے اس کے خون کے باعث ایک ایسا کفارہ ٹھہرایا جو ایمان لانے سے فائدہ مند ہو تاکہ جو گناہ پیشتر ہوچکے تھے اور جن سے خدا نے تحمل کر کے طرح دی تھی ان کے کے بارے میں وہ اپنی راستبازی ظاہر کرے ۔
بلکہ اسی وقت اس کی راستبازی ظاہر ہو تاکہ وہ خپود بھی عادل رہے اور جو یسوع پر ایمان لائے اس کو بھی راستباز ٹھہرانے والا ہو ۔
پس فخر کہا رہا ؟ اس کی گنجایش ہی نہیں ۔ کونسی شریعت کے سبب سے ؟ کیا اعمال کی شریعت سے ؟ نہیں بلکہ ایمان کی شریعت سے ۔
چنانچہ ہم یہ نتیجہ نکالتے ہیں کہ انسان شریعت کے اعمال کے بغیر ایمان کے سبب سے راستباز ٹھہرتا ہے ۔
کیا خدا صرف یہودیوں کا ہی ہے غیر قوموں کا نہیں ؟ بیشک غیر قوموں کا بھی ہے ۔
کیونکہ ایک ہی خدا ہے جو مختونوں کو بھی ایمان سے اور نامختوں کو بھی ایمان ہی کے وسیلہ سے راستباز ٹھہرائے گا ۔
پس کیا ہم شریعت کو ایمان سے باطل کرتے ہیں ؟ ہرگز نہیں بلکہ شریعت کو قائم رکھتے ہیں ۔
پس ہم کیا کہیں کہ ہمارے جسمانی باپ ابرہام کو کیا حاصل ہؤا ؟ ۔
کیونکہ اگر ابرہام اعمال سے راستباز ٹھہرایا جاتا اس کو فخر کی جگہ ہوتی لیکن خدا کے بزدیک نہیں ۔
کتاب مقدس کیا کہتی ہے ؟ یہ کہ ابرہام خدا پر ایمان لایا اور یہ اس کے لئے راستبازی گنا گیا ۔
کام کرنے والے کی مزدوری بخشش نہیں بلکہ حق سمجھی جاتی ہے ۔
مگر جو شخص کام نہیں کرتا بلکہ بے دین کے راستباز ٹھہرانے والے پر ایمان لاتا ہے اس کا ایمان اس کے لئے راستبازی گنا جاتا ہے ۔
چنانچہ جس شخص کے لئے خدا بغیر اعمال کے راستبازی محسوب کرتا ہے داؤد بھی اس کی مبارک حالی اس طرح بیان کرتا ہے ۔
کہ مبارک وہ ہیں جنکی بدکاریاں معاف ہوئیں اور جنکے گناہ ڈھانکے گئے ۔
مبارک وہ شخص ہے جس کے گناہ خداوند محسوب نہ کرے گا ۔
پس کیا یہ مبارکبادی مختونوں ہی کے لئے ہے یا نا مختونوں کے لئے بھی ؟ کیونکہ ہمارا دعویٰ یہ ہے کہ ابرہام کے لئے اس کا ایمان راستبازی گنا گیا ۔
پس کس حالت میں گنا کیا ؟ مختونی میں یا نا مختونی میں ؟ مختونی میں نہیں بلکہ نا مختونی میں ۔
اور اس ختنہ کا نشان پایا کہ اس ایمان کی راستبازی پر مہر ہو جائے جو اسے نا مختونی کی حالت میں حاصل تھا تاکہ وہ ان سب کا باپ ٹھہرے جو باوجود نا مختون ہونے کے ایمان لاتے ہیں اور ان کے لئے بھی راستبازی محسوب کی جائے ۔
اور ان مختونوں کا باپ ہو جو نہ صرف مختون ہیں بلکہ ہمارے باپ ابرہام کے اس ایمان کی بھی پیروی کرتے ہیں جو اسے نا مختونی کی حالت میں حاصل تھا ۔
کیونکہ یہ وعدہ کہ وہ دنیا کا وارث ہوگا نہ ابرہام سے نہ اس کی نسل سے شریعت کے وسیلہ سے کیاگیا تھا بلکہ ایمان کی راستبازی کے وسیلہ سے ۔
کیونکہ اگر شریعت والے ہی وارث ہوں تو ایمان بے فائدہ رہا اور وعدہ لا حاصل ٹھہرا ۔
شریعت تو غضب پیدا کرتی ہے اور جہاں شریعت نہیں وہاں عدول حکمی بھی نہیں ۔
اسی واسطے وہ میراث ایمان سے ملتی ہے تاکہ فضل کے طور پر ہو اور وہ وعدہ کل نسل کے لئے قائم رہے ۔ نہ صرف اس نسل کے لئے جو شریعت والی ہے بلکہ اس کے لئے بھی جو ابرہام کی مانند ایمان والی ہے ۔ وہی ہم سب کاباپ ہے ۔
( چنانچہ لکھا ہے کہ میں نے مجھے بہت سی قوموں کا باپ بنایا ) اس خدا کے سامنے جس پر وہ ییمان لایا اور جو مردوں کو زندہ کرتا ہے اور جو چیزیں نہیں ہیں ان کو اس طرح بلا لیتا ہے کہ گویا وہ ہیں ۔
وہ نا امیدی کی حالت میں امید کے ساتھ ایمان لایا تاکہ اس قول کے مطابق کہ تیری نسل ایسی ہی ہوگی وہ بہت سی قوموں کا باپ ہو ۔
اور وہ جو تقریبا سوبرس کا تھا باوجود اپنے مردہ سے بدن اور سارہ کے رحم کی مردگی پر لحاظ کرنے کے ایمان میں ضعیف نہ ہئوا ۔
اور نہ بے ایمان ہوکر خدا کے وعدہ میں شک کیا بلکہ ایمان میں مضبوط ہوکر خدا کی تمجید کی ۔
اور اس کو کامل اعتقاد ۂوا کہ جو کچھ اس نے وعدہ کیا ہے وہ اسے پورا کرنے پر بھی قادر ہے ۔
اسی سبب سے یہ اس کے لئے راستبازی گنا گیا ۔
اور یہ بات کہ ایمان اس کے لئے راستبازی گنا گیا نہ صرف اس کے لئے لکھی گئے ۔
بلکہ ہمارے لئے بھی جنکے لئے ایمان راستبازی گنا جائے گا ۔ اس واسطے کہ ہم اس پر ایمان لائے ہیں جس نے ہمارے خداوند یسوع کو مردوں میں سے جلایا ۔
وہ ہمارے گناہوں کے لئے حوالہ کر دیا گیا اور ہم کو راستباز ٹھہرانے کے لئے جلایا گیا ۔
پس جب ہم ایمان سے راستباز ٹھہرے تو خدا کے ساتھ اپنے خداوند یسوع مسیح کے وسیلہ سے صلح رکھیں ۔
جس کے وسیلہ سے ایمان کے سبب سے اس فضل تک ہماری رسائی بھی ہوئی جس پر قائم ہیں اور خدا کے جلال کی امید پر فخر کریں ۔
اور صرف یہی نہیں بلکہ مصیبتوں میں بھی فخر کریں یہ جان کر کہ مصیبت سے صبر پیدا ہوتا ہے ۔
اور صبر سے پختگی اور پختگی سے امید پیدا ہوتی ہے ۔
اور امید سے شرمندگی حاصل نہیں ہوتی کیونکہ روح القدس جو ہم کو بخشا گیا ہے اس کے وسیلہ سے خدا کی محبت ہمارے دلوں میں ڈالی گئی ہے ۔
کیونکہ جب ہم کمزور ہی تھے تو عین وقت پر مسیح بے دینوں کی خاطر مئوا ۔
کسی راستباز کی خاطر بھی مشکل سے کوئی اپنی جان دے گا مگر شاید کسی نیک آدمی کے لئے کوئی اپنی جان تک دے دینے کی جرأت کرے ۔
لیکن خدا اپنی محبت کی خوبی ہم پر یوں ظاہر کرتا ہے کہ جب ہم گنہگار ہی تھے تو مسیح ہماری خاطر مئوا ۔
پس جب ہم اس کے خون کے باعث اب راستباز ٹھہرے تو اس کے وسیلہ سے غضب الہٰی سے ضرور ہی بچیں گے ۔
کیونکہ جب باوجود دشمن ہونے کے خدا سے اس کے بیٹے کی موت کے وسیلہ سے ہمارا میل ہوگیا تو میل ہونے کے بعد تو ہم اس کی زندگی کے سبب سے ضرور ہی بچیں گے ۔
اور صرف یہی نہیں بلکہ اپنے خداوند یسوع مسیح کے طفیل سے جس کے وسیلہ سے اب ہمارا خدا کے ساتھ میل ہوگیا خدا پر فخر بھی کرتے ہیں ۔
پس جس طرح ایک آدمی کے سبب سے گناہ دنیا میں آیا اور گناہ کے سبب سے موت آئی اور یوں موت سب آدمیوں میں پھیل گئی اس لئے کہ سب نے گناہ کیا ۔
کیونکہ شریعت کے دئے جانے تک دنیا میں گناہ تو تھا مگر جہاں شریعت نہیں وہاں محسوب نہیں ہوتا ۔
تو بھی آدم سے لے کر موسٰی تک موت نے ان پر بھی بادشاہی کی جنہوں نے اس آدم کی نافرمانی کی طرح جو آنے والے کا مثیل تھا گناہ نہ کیا تھا ۔
لیکن گناہ کا جو حال ہے وہ فضل کی نعمت کا نہیں کیونکہ جب ایک شخص گناہ سے بہت سے آدمی مرگئے تو خدا کا فضل اور اس کی جو بخشش ایک ہی آدمی یعنی یسوع مسیح کے فضل سے پیدا ہوئی بہت سے آدمیوں پر ضرور ہی افراط سے نازل ہوئی ۔
اور جیسا ایک شخص کے گناہ کرنے کا انجام ہئوا بخشش کا ویسا حال نہیں کیونکہ ایک ہی کے سبب سے وہ فیصلہ ہئوا جس کا نتیجہ سزا کا حکم تھا مگر بتیرے گناہوں سے ایسی نعمت پیدا ہوئی جس کا نتیجہ یہ ہئوا کہ لوگ راستباز ٹھہرے ۔
کیونکہ جب ایک شخص گناہ کے سبب سے موت نے اس ایک کے زریعہ سے بادشاہی کی تو جو لوگ فضل اور راستبازی کی بخشش افراط سے حاصل کرتے ہیں وہ ایک شخص یعنی یسوع مسیح کے وسیلہ سے ہمیشہ کی زندگی میں ضرور ہی بادشاہی کریں گے ۔
غرض جیسا ایک گناہ کے سبب سے وہ فیصلہ ہئوا جس کا نتیجہ سب آدمیوں کی سزا کا حکم تھا ویسا ہی راستبازی کے ایک کام کے وسیلہ سے سب آدمیوں کو وہ نعمت ملی جس سے راستباز ٹھہر کرزندگی پائیں ۔
کیونکہ جس طرح ایک ہی شخص کی نافرمانی سے بہت سے لوگ گنہگار ٹھہرے اسی طرح ایک کی فرمانبرداری سے بہت سے لوگ راستباز ٹھہریں گے ۔
اور بیچ میں شریعت آموجود ہوئی تاکہ گناہ زیادہ ہوجائے مگر جہاں گناہ زیادہ ہئوا وہاں فضل اس سے بھی نہایت زیادہ ہئوا ۔
تاکہ جس طرح گناہ نے موت کے سبب سے بادشاہی کی اسی طرح فضل بھی ہمارے خداوند یسوع مسیح کے وسیلہ سے ہمیشہ کی زندگی کے لئے راستبازی کے زریعہ سے بادشاہی کرے ۔
پس ہم کیا کہیں ؟ کیا گناہ کرتے رہیں تاکہ فضل زیادہ ؟ ۔
ہرگز نہیں ۔ ہم جو گناہ کے اعتبار سے مرگئے کیونکر اس میں آیندہ کو زندگی گزاریں ؟ ۔
کیا تم نہیں جانتے کہ ہم جتنوں نے مسیح یسوع میں شامل ہونے کا بپتسمہ لیا تو اس کی موت میں شامل ہونے کا بپتسمہ لیا ؟ ۔
پس موت میں شامل ہونے کے بپتسمہ کے وسیلہ سے ہم اس کے ساتھ دفن ہوئے تاکہ جس طرح مسیح باپ کے جلال کتے وسیلہ سے مردوں میں سے جلایا گیا اسی طرح ہم بھی نئی زندگی میں چلیں ۔
کیونکہ جب ہم اس کی موت کی مشابہت سے اس کے ساتھ پیوستہ ہوگئے تو بیشک اس کے جی اٹھنے کی مشابہت سے بھی اس کے ساتھ پیوستہ ہونگے ۔
چنانچہ ہم جانتے ہیں کہ ہماری پرانی انسانیت اس کے ساتھ اس لئے مصلوب کی گئی کہ گناہ کا بدن بیکار جائے تاکہ ہم آگے کو گناہ کی غلامی میں نہ رہیں ۔
کیونکہ جو مؤا وہ گناہ سے بری ہؤا ۔
پس جب ہم مسیح کے ساتھ موئے تو ہمیں یقین ہے کہ اس کے ساتھ جئیں گے بھی ۔
کیونکہ یہ جانتے ہیں کہ مسیح جب مردوں میں سے جی اٹھا ہے تو پھر نہیں مرنے کا موت کا پھر اس پر اختیار نہیں ہونے کا ۔
کیونکہ مسیح جو مؤا گناہ کے اعتبار سے ایک بار مؤا مگر اب جو جیتا ہے تو خدا کے اعتبار سے جیتا ہے ۔
اسی طرح تم بھی اپنے آپ کو گناہ کے اعتبار سے مردہ مگر خدا کے اعتبار سے مسیح یسوع میں زندہ سمجھو ۔
پس گناہ تمہارے فانی بدن میں بادشاہی نہ کرے کہ تم اس کی خواہشوں کے تابع رہو ۔
اور اپنے اعضا ناراستی کے ہتھیار ہونے کے لئے گناہ کے حوالہ نہ کیا کرو بلکہ اپنے آپ کو مردوں میں سے زندہ جان کر خدا کے حوالہ کرو اور اپنے اعضا راستبازی کے ہتھیار ہونے کے لئے خدا کے حوالہ کرو ۔
اس لئے کہ گناہ کا تم پر اختیار ہوگا کیونکہ تم شریعت کے ماتحت نہیں بلکہ فضل کے ماتحت ہو ۔
پس کیا ہؤا کیا ہم اس لئے گناہ کریں کہ شریعت کے ماتحت نہیں بلکہ فضل کے ماتحت ہیں ؟ ہرگز نہیں ۔
کیا تم نہیں جانتے کہ جسکی فرمانبرداری کے لئے اپنے آپ کو غلاموں کی طرح حوالہ کر دیتے ہو اسی کے غلام ہو جس کے فرمانبردار ہو خواہ گناہ کے جس کا انجام موت ہے خواہ فرمانبرداری کے جس کا انجام راستبازی ہے ۔
لیکن خدا کا شکر ہے کہ اگرچہ تم گناہ کے غلام تھے تو بھی دل سے اس تعلیم کے فرمانبردار ہوگئے جس کے سانچے میں تم ڈھالے گئے تھے ۔
اور گناہ سے آزاد ہوکر راستبازی کے غلام ہوگئے ۔
میں تمہاری انسانی کمزوری کے سبب سے انسانی طور پر کہتا ہوں ۔ جس طرح تم نے اپنے اعضا بدکاری کرنے کے لئے ناپاکی اور بدکاری کی غلامی کے حوالہ کئے تھے اسی طرح اب اپنے اعضا پاک ہونے کے لئے راستبازی کی غلامی کے حوالہ کردو ۔
کیونکہ جب تم گناہ کے غلام تھے تو راستبازی کے اعتبار سے آزاد تھے ۔
پس جن باتوں سے تم اب شرمندہ ہو ان سے تم اس وقت کیا پھل پاتے تھے ؟ کیونکہ ان کا انجام تو موت ہے ۔
مگر اب گناہ سے آزاد اور خدا کے غلام ہوکر تم کو اپنا پھل ملا جس سے پاکیزگی حاصل ہوتی ہے اور اس کا انجام ہمیشہ کی زندگی ہے ۔
کیونکہ گناہ کی مزدوری موت ہے مگر خدا کی بخشش ہمارے خداوند مسیح یسوع میں ہمیشہ کی زندگی ہے ۔
اے بھائیو ! کیا تم نہیں جانتے ( میں ان سے کہتا ہوں جو شریعت سے واقف ہیں ) کہ جب تک آدمی جیتا ہے اسی وقت تک شریعت اس پر اختیار رکھتی ہے ؟ ۔
چنانچہ جس عورت کا شوہر موجود ہے وہ شریعت کے موافق اپنے شوہر کی زندگی تک اس کے بند میں ہے لیکن اگر شوہر شوہر مرگیا تو وہ شوہر کی شریعت سے چھوٹ گئی ۔
پس اگر شوہر کے جیتے جی دوسرے مرد کی ہوجائے تو زانیہ کہلائے گی لیکن اگر شوہر مرجائے تو وہ اس شریعت سے آزاد ہے ۔ یہاں تک کہ اگر دوسرے مرد کی ہو بھی جائے تو زانیہ نہ ٹھہریگی ۔
پس اے میرے بھائیو ! تم بھی مسیح کے بدن کے وسیلہ سے شریعت کے اعتبار سے اس لئے مردہ بن گئے کہ اس دوسرے کے ہوجاؤ جو مردوں میں سے جلایا گیا تاکہ ہم سب خدا کے لئے پھل پیدا کریں ۔
کیونکہ جب ہم جسمانی تھے تو گناہ کی رغبتیں جو شریعت کے باعث پیدا ہوتی تھیں موت کا پھل کرنے کے لئے ہمارے اعضا میں تاثیر کرتی تھیں ۔
لیکن جس چیز کی قید میں تھے اس کے اعتبار سے مر کر اب ہم شریعت سے ایسے چھوٹ گئے کہ روح کے نئے طور پر نہ کہ لفظوں کے پرانے طور پر خدمت کرتے ہیں ۔
پس ہم کیا کہیں ؟ کیا شریعت گناہ ہے ؟ ہرگز نہیں بلکہ بغیر شریعت کے میں گناہ کو نہ پہچانتا مثلا اگر شریعت یہ نہ کہتی کہ تو لالچ نہ کر تو میں لالچ کو نہ جانتا ۔
مگر گناہ نے موقع پاکر حکم کے زریعہ سے مجھ میں ہر طرح کا لالچ پیدا کردیا کیونکہ شریعت کے بغیر گناہ مردہ ہے ۔
ایک زمانہ میں شریعت کے بغیر میں زندہ تھا مگر جب حکم آیا تو گناہ زندہ ہوگیا اور میں مرگیا ۔
اور جس حکم کا منشا زندگی تھا وہی میرے حق میں موت کا باعث بن گیا ۔
کیونکہ گناہ نے موقع پاکر حکم کے زریعہ سے مجھے بہکایہ اور اس کے ذریعہ سےمجھے مار بھی ڈالا ۔
پس شریعت پاک ہے اور حکم بھی پاک اور راست اور اچھا ہے ۔
پس جو چیز اچھی ہے کیا وہ میرے لئے موت ٹھہری ؟ ہرگز نہیں بلکہ گناہ نے اچھی چیز کے زریعہ سےمیرے لئے موت پیدا کرکے مجھے مار ڈالا تاکہ اس کا گناہ ہونا ظاہر ہو اور حکم کے ذریعہ سے سے گناہ حد سے زیادہ مکروہ معلوم ہو ۔
کیونکہ ہم جانتے ہیں کہ شریعت تو روحانی ہے مگر میں جسمانی اور گناہ کے ہاتھ بکا ہئوا ہوں ۔
اور جو میں کرتا ہوں اس کو نہیں جانتا کیونکہ جس کا میں ارادہ کرتا ہوں وہ نہیں کرتا بلکہ جس سے مجھ کو نفرت ہے وہی کرتا ہوں ۔
اور اگر میں اس پر عمل کرتا ہوں جس کا ارادہ نہیں کرتا تو میں مانتا ہوں کہ شریعت خوب ہے ۔
پس اس صورت میں اس کا کرنے والا میں نہ رہا بلکہ گناہ ہے جو مجھ میں بسا ہئوا ہے ۔
کیونکہ میں جانتا ہوں کہ مجھ میں یعنی میرے جسم میں کوئی نیکی بسی ہوئی نہیں البتہ ارادہ تو مجھ میں موجود ہے مگر نیک کام مجھ سے بن نہیں پڑتے ۔
چنانچہ جس نیکی کا ارادہ کرتا ہوں وہ تو نہیں کرتا مگر جس بدی کا ارادہ نہیں کرتا اسے کرلیتا ہوں ۔
پس اگر میں وہ کرتا ہوں جس کا ارادہ نہیں کرتا تو اس کا کرنے والا میں نہ رہا بلکہ گناہ ہے جو مجھ میں بسا ہئوا ہے ۔
غرض میں ایسی شریعت پاتا ہوں کہ جب نیکی کا ارادہ کرتا ہوں تو بدی میرے پاس آموجود ہوتی ہے ۔
کیونکہ باطنی انسانیت کی رو سے تو میں خدا کی شریعت کو بہت پسند کرتا ہوں ۔
مگر مجھے اپنے اعضا میں ایک اور طرح کی شریعت نظر آتی ہے جو میری عقل کی شریعت سے لڑکر مجھے اس گناہ کی شریعت کی قید میں لے آتی ہے جو میرے اعضا میں موجود ہے ۔
ہائے میں کیسا کمبخت آدمی ہوں ! اس موت کے بدن سے مجھے کون چھڑائے گا ؟ ۔
اپنے خداوند یسوع مسیح کے وسیلہ سے خدا کا شکر کرتا ہوں ۔ غرض میں خود اپنی عقل سے تو خدا کی شریعت کا مگر جسم سے گناہ کی شریعت کا محکوم ہوں ۔
پس اب جو مسیح یسوع میں ہیں ان پر سزا کا حکم نہیں ۔
کیونکہ زندگی کے روح کی شریعت نے مسیح یسوع میں مجھے گناہ اور موت کی شریعت سے آزاد کردیا ۔
اس لئے کہ جو کام شریعت جسم کے سبب سے کمزور ہوکر نہ کرسکی وہ خدا نے کیا یعنی اس نے اپنے بیٹے کو گناہ آلودہ جسم کی صورت میں اور گناہ کی قربانی کے لئے بھیج کر جسم کی میں گناہ کی سزا کا حکم دیا ۔
تاکہ شریعت کا تقاضا ہم میں پورا ہو جو جسم کے مطابق نہیں بلکہ روح کے مطابق چلتے ہیں ۔
کیونکہ جو جسمانی ہیں وہ جسمانی باتوں کے خیال میں رہتے ہیں لیکن جو روحانی ہیں وہ روحانی باتوں کے خیال میں رہتے ہیں ۔
اور جسمانی نیت موت ہے مگر روحانی نیت زندگی اور اطمینان ہے ۔
اس لئے کہ جسمانی نیت خدا کی دشمنی ہے کیونکہ نہ تو خدا کی شریعت کے تابع ہے نہ ہوسکتی ہے ۔
اور جو جسمانی ہیں وہ خدا کو خوش نہیں کرسکتے ۔
لیکن تم جسمانی نہیں بلکہ روحانی ہو بشرطیکہ خدا کا روح تم میں بسا ہئوا ہے ۔ مگر جس میں مسیح کا روح نہیں وہ اس کا نہیں ۔
اور اگر مسیح تم میں بدن تو گناہ کے سبب سے مردہ ہے مگر روح راستبازی کے سبب سے زندہ ہیں ۔
اور اگر اسی کا روح تم میں بسا ہئوا ہے جس نے یسوع کو مردوں میں سے جلایا تو جس نے مسیح یسوع کو مردوں میں سے جلایا وہ تمہارے فانی بدنوں کو بھی اپنے اس روح کے وسیلہ سے زندہ کرے گا جو تم میں بسا ہئوا ہے ۔
پس اے بھائیو ! ہم قرضدار تو ہیں مگر جسم کے نہیں کہ جسم کے مطابق زندگی گزاریں ۔
کیونکہ اگر تم جسم کے مطابق زندگی گزارو گے تو ضرور مرو گے اور اگر روح سے بدن کے کاموں کو نیست ونابود کرو گے تو جیتے رہو گے ۔
اس لئے کہ جتنے خدا کے روح کی ہدایت سے چلتے ہیں وہی خدا کے بیٹے ہیں ۔
کیونکہ تم کو غلامی کی روح نہیں ملی جس سے پھر ڈر پیدا ہو بلکہ لے پالک ہونے کی روح ملی جس سے ہم ابا یعنی اے باپ کہہ کر پکارتے ہیں ۔
روح خود ہماری روح کے ساتھ مل کر گواہی دیتا ہے کہ ہم خدا کے فرزند ہیں ۔
اور اگر فرزند ہیں تو وارث بھی ہیں یعنی خدا کے وارث اور مسیح کے ہم میراث بشرطیکہ ہم اس کے ساتھ دکھ اٹھائیں تاکہ اس کے جلال بھی پائیں ۔
کیونکہ میری دانست میں اس زمانہ کے دکھ درد اس لائق نہیں کہ اس جلال کے مقابل ہوسکیں جو ہم پر ظاہر ہونے والا ہے ۔
کیونکہ مخلوقات کمال آرزو سے خدا کے بیٹوں کے ظاہر ہونے کی راہ دیکھتی ہے ۔
اس لئے کہ مخلوقات بطالت کے اختیار میں کردی گئی تھی ۔ نہ اپنی خوشی سے بلکہ اس کے باعث سے جس نے اس کو ۔
اس امید پر بطالت کے اختیار میں کر دیا کہ مخلوقات بھی فنا کے قبضہ سے چھوٹ کر خدا کے فرزندوں کے جلال کی آزادی میں داخل ہوجائے گی ۔
کیونکہ ہم کو معلوم ہے کہ ساری مخلوقات مل کر اب تک کراہتی ہے اور دردزہ میں پڑی تڑپتی ہے ۔
اور نہ فقط وہی بلکہ ہم بھی جنہیں روح کے پہلے پھل ملے ہیں آپ اپنے باطن میں کراہتے ہیں اور لے پالک ہونے یعنی اپنے بدن کی مخلصی کی راہ دیکھتے ہیں ۔
چنانچہ ہمیں امید کے وسیلہ سے نجات ملی مگر جس چیز کی امید ہے جب وہ نظر آجائے تو پھر امید کیسی ؟ کیونکہ جو چیز کوئی دیکھ رہا ہے اس کی امید کیا کرے گا ؟ ۔
لیکن جس چیز کو نہیں دیکھتے اگر ہم اس کی امید کریں تو صبر سے اس کی راہ دیکھتے ہیں ۔
اس طرح روح بھی ہماری کمزوری میں مدد کرتا ہیں کیونکہ جس طور سے ہم کو دعا کرنا چاہئے ہم نہیں جانتے مگر روح خود ایسی آ ہیں بھر بھر کر ہماری شفاعت کرتا ہے جنکا بیان نہیں ہوسکتا ۔
اور دلوں کو پرکھنے والا جانتا ہے کہ روح کی کیا نیت ہے کیونکہ وہ خدا کی مرضی کے موافق مقدسوں کی شفاعت کرتا ہے ۔
اور ہم کو معلوم ہے کہ سب چیزیں مل کر خدا سے محبت رکھنے والوں کے لئے بھلائی پیدا کرتی ہیں یعنی ان کے لئے جو خدا کے ارادہ کے موافق بلائے گئے ۔
کیونکہ جنکو اس نے پہلے سے جانا ان کو پہلے سے مقرر بھی کیا کہ اس کے بیٹے کے ہمشکل ہوں تاکہ وہ بہت سے بھائیوں میں پہلوٹھا ٹھہرے ۔
اور جنکو اس نے پہلے سے مقرر کیا ان کو بلایا بھی اور جنکو بلایا ان کو راستباز بھی ٹھہرایا اور جنکو راستباز ٹھہرایا ان کو جلال بھی بخشا ۔
پس ہم ان باتوں کی بابت کیا کہیں ؟ اگر خدا ہماری طرف ہے تو کون ہمارا مخالف ہے ؟ ۔
جس نے اپنے بیٹے ہی کو دریخ نہ کیا بلکہ ہم سب کی خاطر اسے حوالہ کردیا وہ اس کے ساتھ اور سب چیزیں بھی ہمیں کس طرح نہ بخشیگا ؟ ۔
خدا نے برگزیدوں پر کون نالش کرے گا ؟ خدا وہ ہے جو ان کو راستباز ٹھہراتا ہے ۔
کون ہے جو مجرم ٹھہرائے گا ؟ مسیح یسوع وہ ہے جو مرگیا بلکہ مردوں میں سے جی بھی اٹھا اور خدا کے دہنی طرف ہے اور ہماری شفاعت بھی کرتا ہے ۔
کون ہم کو مسیح کی محبت سے جدا کرے گا ؟ مصیبت یا تنگی یا ظلم یا کال یا ننگا پن یا خطرہ یا تلوار ؟ ۔
چنانچہ لکھا ہے کہ ہم تیری خاطر دن بھر جان سے مارے جاتے ہیں ۔ ہم ذبع ہونے والی بھیڑوں کے برابر گنے گئے ۔
مگر ان سب حالتوں میں اس کے وسیلہ سے جس نے ہم سے محبت کی ہم کو فتع سے بھی بڑھ کر غلبہ حاصل ہوتا ہے ۔
کیونکہ مجھ کو یقین ہے کہ خدا کی محبت ہمارے خداوند مسیح یسوع میں ہے اس سے ہم کو نہ موت جدا کرسکیگی نہ زندگی ۔
نہ فرشتے نہ حکومتیں ۔ نہ حال کی نہ استقبال کی چیزیں ۔ نہ قدرت نہ بلندی نہ پستی نہ کوئی اور مخلوق ۔
میں مسیح میں سچ کہتا ہوں ۔ جھوٹ نہیں بولتا اور میرا دل بھی روح القدس میں گواہی دیتا ہے ۔
کہ مجھے بڑا غم ہے اور میرا دل برابر دکھتا رہتا ہے ۔
کیونکہ مجھے یہاں تک منظور ہوتا کہ اپنے بھائیوں کی خاطر جو جسم کے روسے میرے قرابتی ہیں میں خود مسیح سے محروم ہوجاتا ۔
وہ اسرائیلی ہیں اور لے پالک ہونے کا حق اور جلال اور عہود اور شریعت اور عبادت اور وعدے ان ہی کے ہیں ۔
اور قوم کے بزرگ ان ہی کے ہیں اور جسم کے رو سے مسیح بھی ان ہی میں سے ہئوا جو سب کے اوپر اور ابد تک خدا ہی محمود ہے ۔ آمین ۔
لیکن یہ بات نہیں کہ خدا کا کلام باطل ہوگیا ۔ اس لئے کہ جو اسرائیل کی اولاد ہیں وہ سب اسرائیلی نہیں ۔
اور نہ ابراہام کی نسل ہونے کے سبب سے سب فرزند ٹھہرے بلکہ یہ لکھا ہے کہ اضحاق ہی سے تیری نسل کہلائے گی ۔
یعنی جسمانی فرزند خدا کے فرزند نہیں بلکہ وعدہ کے فرزند نسل گنے جاتے ہیں ۔
کیونکہ وعدہ کا قول یہ ہے کہ میں اس وقت کے مطابق آؤں گا اور سارہ کے بیٹا ہوگا ۔
اور صرف یہی نہیں بلکہ ربقہ بھی ایک شخص یعنی ہمارے باپ اضحاق سے حاملہ تھی ۔
اور ابھی تک نہ تو لڑکے پیدا ہوئے تھے اور نہ نے نیکی یا بدی کی تھی کہ اس سے کہا گیا کہ بڑا چھوٹے کی خدمت کرے گا ۔
تاکہ خدا کا ارادہ جو برگزیدگی پر موقوف ہے اعمال پر مبنی نہ ٹھہرے بلکہ بلانے والے پر ۔
چنانچہ لکھا ہے کہ میں نے یعقوب سے تو محبت کی مگر عیسو سے نفرت ۔
پس ہم کیا کہیں ؟ کیا خدا کے ہاں بے انصافی ہے ؟ ہرگز نہیں ! ۔
کیونکہ کہ وہ موسٰی سے کہتا ہے کہ جس پر رحم کرنا منظور ہے اس پر رحم کروں گا اور جس پر ترس کھانا منظور ہے اس پر رحم کروں گا اور جس پر ترس کھانا منظور ہے اس پر ترس کھاؤں گا ۔
پس یہ نہ ارادہ کرنے والے پر مخصر ہے نہ دوڑ دھوپ کرنے والے پر بلکہ رحم کرنے والے خدا پر ۔
کیونکہ کتاب مقدس میں فرعون سے کہا گیا ہے کہ میں نے اسی لئے تجھے کھڑا کیا ہے کہ تیری وجہ سے اپنی قدرت ظاہر کروں اور میرا نام تمام روہی زمین پر مشہور ہو ۔
پس وہ جس پر چاہتا ہے رحم کرتا ہے اور جسے چاہتا ہے اسے سخت کردیتا ہے ۔
پس تو مجھ سے کہے گا پھر وہ کیوں عیب لگاتا ہے ؟ کون اس کے ارادہ کا مقابلہ کرتا ہے ؟ ۔
انسان بھلا تو کون ہے جو خدا کے سامنے جواب دیتا ہے ؟ کیا بنی ہوئی چیز بنانے والے سے کہہ سکتی ہے کہ تو مجھے کیوں ایسا بنایا ؟ ۔
کیا کمہار کو مٹی پر اختیار نہیں کہ ایک ہی لوندے میں سے ایک برتن عزت کے لئے بنائے اور دوسرا بے عزتی کے لئے ؟ ۔
پس کیا تعجب ہے اگر خدا اپنا غضب ظاہر کرنے اور اپنی قدرت آشکارا کرنے کے ارادہ سے غضب کے برتنوں کے ساتھ جو ہلاکت کے لئے تیار ہوئے تھے نہایت تحمل سے پیش آیا ۔
اور یہ اس لئے ہؤا کہ اپنے جلال کی دولت رحم کے برتنوں کے ذریعہ سے آشکارا کرے جو اس نے جلال کے لئے پہلے سے تیار کئے تھے ۔
یعنی ہمارے ذریعہ سے جنکو اس نے نہ فقط یہودیوں میں سے بلکہ غیر قوموں میں سے بھی بلایا ۔
چنانچہ ہوسیع کی کتاب میں بھی خدا یوں فرماتا ہے کہ جو میری امت نہ تھی اسے اپنی امت کہوں گا اور جو پیاری نہ تھی اسے پیاری کہوں گا ۔
اور ایسا ہوگا کہ جس جگہ ان سے یہ کہا گیا تھا کہ تم میری امت نہیں ہو اسی جگہ وہ زندہ خدا کے بیٹے کہلائیں گے ۔
اور یسعاہ اسرائیل کی بابت پکار کرکہتا ہے کہ گو نبی اسرائیل کا شمار سمندر کی ریت کے برابر ہو تو بھی ان میں سے تھوڑے ہی بچیں گے ۔
خداوند اپنے کلام کو تمام اورمنقطع کرکے اس کے مطابق زمین پر عمل کرے گا ۔
چنانچہ یسعیاہ نے پہلے بھی کہا ہے کہ اگر رب الافواج ہماری کچھ نسل باقی نہ رکھتا تو ہم سدوم کی مانند اور عمورہ کے برابر ہوجاتے ۔
پس ہم کیا کہیں ؟ یہ کہ غیر قوموں نے جو راستبازی کی تلاش نہ کرتی تھیں راستبازی حاصل کی یعنی وہ راست بازی جو ایمان سے ہے ۔
مگر اسرائیل جو راستبازی کی شریعت کی تلاش کرتا تھا اس شریعت تک نہ پہنچا ۔
کس لئے ؟ اس لئے کہ انہوں نے ایمان سے نہیں بلکہ گویا اعمال سے اس کی تلاش کی ۔ انہوں نے اس ٹھوکر کھانے کے پتھر سے ٹھوکر کھائی ۔
چنانچہ لکھا ہے کہ دیکھو میں صیون میں ٹھیس لگنے کا پتھر اور ٹھوکر کھانے کی چٹان رکھتا ہوں اور جو اس پر ایمان لائے گا وہ شرمندہ نہ ہوگا ۔
اے بھائیو ! میرے دل کی آرزو اور ان کے لئے خدا سے میری دعا یہ ہے کہ وہ نجات پائیں ۔
کیونکہ میں ان کا گواہ ہوں کہ وہ خدا کے بارے میں غیرت تو رکھتے ہیں مگر سمجھ کے ساتھ نہیں ۔
اس لئے کے وہ خدا کی راستبازی سے ناواقف ہوکر اور اپنی راستبازی قائم کرنے کی کوشش کرکے خدا کی راستبازی کے تابع نہ ہوئے ۔
کیونکہ ہر ایک ایما لانے والے کی راستبازی کے لئے مسیح شریعت کا انجام ہے ۔
چنانچہ موسٰی نے یہ لکھا ہے کہ جو شخص اس راستبازی پر عمل کرتا ہے جو شریعت سے ہے وہ اسی کی وجہ سے زندہ رہے گا ۔
مگر جو راستبازی ایمان سے ہے وہ یوں کہتی ہے کہ تو اپنے دل میں یہ نہ کہہ کہ آسمان پر کون چڑھیگا ؟ ( یعنی مسیح کے اتار لانے کو ) ۔
یا گہراؤ میں کون اتریگا ؟ ( یعنی مسیح کو مردوں میں سے جلا کر اوپر لانے کو ) ۔
بلکہ کیا کہتی ہے ؟ یہ کہ کلام تیرے نزدیک ہے بلکہ تیرے منہ اور تیرے دل میں ہے ۔ یہ وہی ایمان کا کلام ہے جسکی ہم منادی کرتے ہیں ۔
کہ اگر تو اپنی زبان سے یسوع کے خداوند ہونے کا اقرار کرے اور اپنے دل سے ایمان لائے کہ خدا نے اسے مردوں میں سے جلایا تو نجات پائے گا ۔
کیونکہ راست بازی کے لئے ایمان لانا دل سے ہوتا ہے اور نجات کے لئے اقرار منہ سے کیا جاتا ہے ۔
چنانچہ کتاب مقدس یہ کہتی ہے کہ جو کوئی اس پر ایمان لائے گا وہ شرمندہ نہ ہوگا ۔
کیونکہ یہودیوں اور یونانیوں میں کچھ فرق نہیں اس لئے کہ وہی سب کا خداوند ہے اور اپنے سب دعا کرنے والوں کے لئے فیاض ہے ۔
کیونکہ جو کوئی خداوند کا نام لے گا نجات پائے گا ۔
مگر جس پر وہ ایمان نہیں لائے اس سے کیونکر دعا کریں ؟ اور جس کا ذکر انہوں نے سنا نہیں اس پر ایمان کیونکر لائیں ؟ اور بغیر منادی کرنے والے کے کیونکر سنیں ؟ ۔
اور جب تک وہ بھیجے نہ جائیں منادی کیونکر کریں ؟ چنانچہ لکھا ہے کہ کیا ہی خوشنما ہیں ان کے قدم جو اچھی چیزوں کی خوشخبری دیتے ہیں ۔
لیکن سب نے اس خوشخبری پر کان نہ دھرا ۔ چنانچہ یسعیاہ کہتا ہے کہ اے خداوند ہمارے پیغام کا کس نے یقین کیا ہے ؟ ۔
پس ایمان سننے سے پیدا ہوتا ہے اور سننا مسیح کے کلام سے ۔
لیکن میں کہتا ہوں کیا انہوں نے نہیں سنا ؟ بیشک سنا چنانچہ لکھا ہے کہ ان کی آواز تمام روی زمین پر اور ان کی باتیں دنیا کی انتہا تک پہنچیں ۔
پھر میں کہتا ہوں کیا اسرائیل واقف نہ تھا ؟ اول تو موسٰی کہتا ہے کہ میں ان سے تم غیرت دلاؤں گا جو قوم ہی نہیں ۔ ایک نادان قوم سے تم کو غصہ دلاؤں گا ۔
پھر یسعیاہ بڑا دلیر ہوکر یہ کہتا ہے کہ جنہوں نے مجھے نہیں ڈھونڈا انہوں نے مجھے پالیا ۔ جنہوں نے مجھ سے نہیں پوچھا ان پر میں ظاہر ہوگیا ۔
لیکن اسرائیل کے حق میں یوں کہتا ہے کہ میں دن بھر ایک نافرمان اور حجتی امت کی طرف اپنے ہاتھ بڑھائے رہا ۔
پس میں کہتا ہوں کیا خدا نے اپنی امت کو رد کردیا ؟ ہرگز نہیں ! کیونکہ میں بھی اسرائیلی ابراہام کی نسل اور بنیمین کے قبیلہ میں سے ہوں ۔
خدا نے اپنی اس امت کو رد نہیں کیا جسے اس نے پہلے سے جانا ۔ کیا تم نہیں جانتے کہ کتاب مقدس ایلیاہ کے ذکر میں کیا کہتی ہے ؟ کہ وہ خدا سے اسرائیل کی یوں فریاد کرتا ہے کہ ۔
اے خداوند انہوں نے تیرے نبیوں کو قتل کیا اور تیری قربان گاہوں کو ڈھا دیا ۔ اب میں اکیلہ باقی ہوں اور وہ میری جان کے بھی خواہاں ہیں ۔
مگر جواب الہٰی اس کو کیا ملا ؟ یہ کہ میں نے اپنے لئے سات ہزار آدمی بچا رکھے ہیں جنہوں نے بعل کے آگے گھٹنے نہیں ٹیکے ۔
پس اسی طرح اس وقت بھی فضل سے برگزیدہ ہونے کے باعث کچھ باقی ہیں ۔
اور اگر فضل سے برگزیدہ ہیں تو اعمال سے نہیں ورنہ فضل فضل نہ رہا ۔
پس نتیجہ کیا ہئوا ؟ یہ کہ اسرائیل جس چیز کی تلاش کرتا ہے وہ اس کو نہ ملی مگر برگزیدوں کو ملی اور باقی سخت کئے گئے ۔
چنانچہ لکھا ہے کہ خدا نے ان کو آج کے دن تک سست طبیعت دی اور ایسی آنکھیں جو نہ دیکھیں اور ایسے کان جو نہ سنیں ۔
اور داؤد کہتا ہے کہ ان کا دستر خوان ان کے لئے جال اور پھندا اور ٹھوکر کھانے اور سزا کا باعث بن جائے ۔
ان کی آنکھوں پر تاریکی آجائے تاکہ نہ دیکھیں اور تو ان کی پیٹھ ہمیشہ جھکائے رکھ ۔
پس میں کہتا ہوں کہ کیا انہوں نے نے ایسی ٹھوکر کھائی کہ گر پڑیں ؟ ہرگز نہیں ! بلکہ ان کی لغرش سے غیر قوموں کو نجات ملی تاکہ انہیں غیرت آئے ۔
پس جب ان کی لغرش دنیا کے لئے دولت کا باعث اور ان کا گھٹنا غیر قوموں کے لئے دولت کا باعث ہئوا تو ان کا بھر پور ہونا ضرور ہی دولت کا باعث ہوگا ۔
میں یہ باتیں تم غیر قوموں سے کہتا ہوں چونکہ میں غیر قوموں کا رسول ہوں اس لئے اپنی خدمت کی بڑائی کرتا ہوں ۔
تاکہ کسی طرح سے اپنے قوم والوں کو غیرت دلا کر ان میں سے بعض کو نجات دلاؤں ۔
کیونکہ جب ان کا خارج ہوجانا دنیا کے آ ملنے کا باعث ہئوا تو کیا ان کا مقبول ہونا مردوں میں سے جی اٹھنے کے برابر نہ ہوگا ؟ ۔
جب نذر کا پہلا پیٹرا پاک ٹھہرا تو سارا گوندھا ہئوا آٹا بھی پاک ہے اور جب جڑپاک ہے ڈالیا بھی ایسی ہی رہیں ۔
لیکن اگر بعض ڈالیا توڑیا گئیں اور تو جنگلی زیتون ہوکر ان کی جگہ پیوند ہئوا اور زیتون کی روغن دار جڑ میں شریک ہوگیا ۔
تو تو ان ڈالیوں کے مقابلہ میں فخر نہ کر اور اگر فخر کرے گا تو جان رکھ کہ تو جڑ کو نہیں بلکہ جڑ تجھ کو سنبھالتی ہے ۔
پس تو کہے گا کہ ڈالیا اس لئے توڑی گئیں کہ میں پیوند ہوجاؤں ۔
اچھا وہ تو بے ایمانی کے سبب سے توڑی گئیں اور تو ایمان کے سبب سے قائم ہے ۔ پس مغرور نہ ہو بلکہ خوف کر ۔
کیونکہ جب خدا نے اصلی ڈالیوں کو نہ چھوڑا تو تجھ کو بھی نہ چھوڑیگا ۔
پس خدا کی مہربانی اور سختی کو دیکھ ۔ سختی ان پر جو گر گئے ہیں اور خدا کی مہربانی تجھ پر بشرطیکہ تو اس مہربانی پر قائم رہے ورنہ تو بھی کاٹ ڈالا جائے گا ۔
اور بھی اگر بے ایمان نہ رہیں تو پیوند کئے جائیں گے کیونکہ خدا انہیں پیوند کرکے بحال کرنے پر قادر ہے ۔
اس لئے کہ جب تو زیتون کے اس درخت سے کٹ کر جسکی اصل جنگلی ہے اصل کے برخلاف اچھے زیتون میں پیوند ہوگیا تو وہ جو اصل ڈالیا ہیں اپنے زیتون میں ضرور ہی پیوند ہوجائے گی ۔
اے بھائیو کہیں ایسا نہ ہو کہ تم اپنے آپ کو عقلمند سمجھ لو ۔ اس لئے میں نہیں چاہتا کہ تم اس بھید سے ناواقف رہو کہ اسرائیل کا ایک حصہ سخت ہوگیا ہے اور جب تک غیر قومیں پوری پوری داخل نہ ہوں وہ ایسا ہی رہے گا ۔
اور اس صورت سے تمام اسرائیل نجات پائے گا ۔ چنانچہ لکھا ہے کہ چھڑانے والا صیون سے نکلے گا اور بے دینی کو یعقوب سے دفع کرے گا ۔
اور ان کے ساتھ میرا یہ عہد ہوگا ۔ جبکہ میں ان کے گناہوں کو دور کروں گا ۔
انجیل کے اعتبار سے تو وہ تمہاری خاطر دشمن ہیں لیکن برگزیدگی کے اعتبار سے باپ دادا کی خاطر پیارے ہیں ۔
اس لئے کہ خدا کی نعمتیں اور بلاوا بے تبدیل ہے ۔
کیونکہ جس طرح تم پہلے خدا کے نافرمان تھے مگر اب ان کی نافرمانی کے سبب سے تم پر رحم ہئوا ۔
اسی طرح اب یہ نافرمان ہوئے تاکہ تم پر رحم ہونے کے باعث اب ان پر بھی رحم ہو ۔
اس لئے کہ خدا نے سب کو نافرمانی میں گرفتار ہونے دیا تاکہ سب پر رحم فرمائے ۔
واہ ! خدا کی دولت اور حکمت اور علم کیا ہی عمیق ہے ! اس کے فیصلے کس قدر ادراک سے پرے اور اس کی راہیں کیا ہی بے نشان ہیں !
خداوند کی عقل کو کس نے جانا ؟ یا کون اس کا صلاح کار ہئوا ؟ ۔
یا کس نے پہلے اسے کچھ دیا ہے جس کا بدلہ اسے دیا جائے ؟ ۔
کیونکہ اسی کی طرف سے اور اسی کے وسیلہ سے اور اسی کے لئے سب چیزیں ہیں ۔ اس کی تمجید ابد تک ہوتی رہے ۔ آمین ۔
پس اے بھائیو ۔ میں خدا کی رحمتیں یاد دلا کر تم سے التماس کرتا ہوں کہ اپنے بدن ایسی قربانی ہونے کے لئے نذر کرو جو زندہ اور پاک اور خدا کو پسندیدہ ہو ۔ یہی تمہاری معقول عبادت ہے ۔
اور اس جہان کے ہمشکل نہ بنو بلکہ عقل نئی ہوجانے سے اپنی صورت بدلتے جاؤ تاکہ خدا کی نیک اور پسندیدہ اور کامل مرضی تجربہ سے معلوم کرتے رہو ۔
میں اس توفیق کی وجہ سے جو مجھ کو ملی ہے تم میں سے ہر ایک سے کہتا ہوں کہ جیسا سمجھا چاہئے اس سے زیادہ کوئی اپنے آپ کو نہ سمجھے بلکہ جیسا خدا نے ہر ایک کو اندازہ کے موافق ایمان تقسیم کیا ہے اعتدال کے ساتھ اپنے کو ویسا ہی سمجھے ۔
کیونکہ جس طرح ہمارے ایک بدن میں بہت سے اعضا ہوتے ہیں اور تمام اعضا کا کام یکساں نہیں ۔
اسی طرح ہم بھی جو بہت سے ہیں مسیح میں شامل ہوکر ایک بدن ہیں اور آپس میں ایک دوسرے کے اعضا ۔
اور چونکہ اس توفیق کے موافق جو ہم کو دی گئی ہمیں طرح طرح کی نعمتیں ملیں اس لئے جس کو نبوت ملی ہو وہ ایمان کے اندازہ کے موافق نبوت کرے ۔
اگر خدمت ملی ہوتو خدمت میں لگا رہے ۔ اگر کوئی معلم ہوتو تعلیم میں مشغول رہے ۔
اور اگر ناصح ہوتو نصیحت میں ۔ خیرات بانٹنے والا سخاوت سے بانٹنے ۔ پیشوا سرگرمی سے پیشوائی کرے ۔ رحم کرنے والا خوشی کے ساتھ رحم کرے ۔
محبت بے ریا ہو ۔ بدی سے نفرت رکھو نیکی سے لپٹے رہو ۔
برادرانہ نہ محبت سے آپس میں ایک دوسرے کو پیار کرو ۔ عزت کے رو سے ایک دوسرے کو بہتر سمجھو ۔
کوشش میں سستی نہ کرو ۔ روحانی جوش میں بھرے رہو ۔ خداوند کی خدمت کرتے رہو ۔
امید میں خوش ۔ مصیبت میں صابر ۔ دعا کرنے میں مشغول رہو ۔
مقدسوں کی احتیاجیں رفع کرو ۔ مسافر پروری میں لگے رہو ۔
جو تمہیں ستاتے ہیں ان کے واسطےبرکت چاہو ۔ برکت چاہو ۔ لعنت نہ کرو ۔
خوشی کرنے والوں کے ساتھ خوشی کرو ۔ رونے والوں کے ساتھ رؤو ۔
آپس میں یکدل رہو ۔ اونچے اونچے خیال نہ باندھو بلکہ ادنٰے لوگوں کی طرف متوجہ ہو ۔ اپنے آپ کو عقلمند نہ سمجھو ۔
بدی کے عوض کسی سے بدی نہ کرو ۔ جو باتیں سب لوگوں کے نزدیک اچھی ہیں ان کی تدبیر کرو ۔
جہاں تک ہوسکے تم اپنی طرف سے سب آدمیوں کے ساتھ میل ملاپ رکھو ۔
اے عزیرو ! اپنا انتقام لینا میرا کام ہے ۔ بدلہ میں ہی دوں گا ۔
بلکہ اگر تیرا دشمن بھوکا ہوتو اس کو کھانا کھلا ۔ اگر پیاسا ہوتو اسے پانی پلا کیونکہ ایسا کرنے سے تو اس کے سر پر آگ کے انگاروں کا ڈھیر لگائے گا ۔
بدی سے مغلوب نہ ہو بلکہ نیکی کے زریعہ سے بدی پر غالب آؤ ۔
ہر شخص اعلٰے حکومتوں کا تابعدار رہے کیونکہ کوئی حکومت ایسی نہیں جو خدا کی طرف سے نہ ہو اور جو حکومتیں موجود ہیں وہ خدا کی طرف سے مقرر ہیں ۔
پس جو کوئی حکومت کا سامنا کرتا ہے وہ خدا کا انتظار کا مخالف ہے اور جو مخالف ہیں وہ سزا پائیں گے ۔
کیونکہ نیکوکار کو حاکموں سے خوف نہیں بلکہ بدکار کو ہے ۔ پس اگر حاکم سے نڈر رہنا چاہتا ہے تو نیکی کر ۔ اس کی طرف سے تیری تعریف ہوگی ۔
کیونکہ وہ تیری بہتری کے لئے خدا کا خادم ہے لیکن اگر تو بدی کرے تو ڈر کیونکہ وہ تلوار بے فائدہ لئے ہوئے نہیں اور خدا کا خادم ہے کہ اس کے غضب کے موافق بدکار کو سزا دیتا ہے ۔
پس تابعدار رہنا نہ صرف غضب کے ڈر سے ضرور ہے بلکہ دل بھی یہی گواہی دیتا ہے ۔
تم اسی لئے خراج بھی دیتے ہوکہ وہ خدا کے خادم ہیں اور اس خاص کام میں ہمیشہ مشغول رہتے ہیں ۔
سب کا حق ادا کرو ۔ جس کو خراج چاہئے خراج دو ۔ جس کو محصول چاہئے محصول ۔ جس سے ڈرنا چاہئے اس سے ڈرو ۔ جسکی عزت کرنا چاہئے اس کی عزت کرو ۔
آپس کی محبت کے سوا کسی چیز میں کسی کے قرضدار نہ ہو کیونکہ جو دوسرے سے محبت رکھتا ہے اس نے شریعت پر پورا عمل کیا ۔
کیونکہ یہ باتیں کہ زنانہ کر ۔ خون نہ کر ۔ چوری نہ کر ۔ لالچ نہ کر اور ان کے سوا اور جو کوئی حکم ہو ان سب کا خلاصہ اس بات میں پایا جاتا ہے کہ اپنے پڑوسی سے اپنی مانند محبت رکھ ۔
محبت اپنے پڑوسی سے بدی نہیں کرتی ۔ اس واسطے محبت شریعت کی تعمیل ہے ۔
اور وقت کو پہچان کر ایسا ہی کرو ۔ اس لئے کہ اب وہ گھڑی آ پہنچی کہ تم نیند سے جاگو کیونکہ جس وقت ہم ایمان لائے تھے اس وقت کی بسبت اب ہماری نجات نزدیک ہے ۔
رات بہت گزر گئی اور دن نکلنے والا ہے ۔ پس ہم تاریکی کے کاموں کو ترک کرکے روشنی کے ہتھیار باندھ لیں ۔
جیسا دن کو دستور ہے شایستگی سے چلیں نہ کہ ناچ رنگ اور نشہ بازی سے ۔ نہ زناکاری اور شہوت پرستی سے اور نہ جھگڑے اور حسد سے ۔
بلکہ خدا یسوع مسیح کو پہن کو اور جسم کی خواہشوں کے لئے تدبیریں نہ کرو ۔
کمزور ایمان والے کو اپنے میں شامل توکر کو مگر شک و شبہ کی تکراروں کے لئے نہیں ۔
ایک کو اعتقاد ہے کہ ہر چیز کا کھانا روا ہے اور کمزور ایمان والا ساگ پات ہی کھاتا ہے ۔
کھانے والا اس کو جو نہیں کھاتا حقیر نہ جانے اور جو نہیں کھاتا وہ کھانے والے پر الزام نہ لگائے کیونکہ خدا نے اس کو قبول کر لیا ہے ۔
توکون ہے جو دوسرے کے نوکر پر الزام لگاتا ہے ؟ اس کا قائم رہنا یاگر پڑنا اس کے مالک ہی سے متعلق ہے بلکہ وہ قائم ہی کر دیا جائے گا کیونکہ خداوند اس کے قائم کرنے پر قادر ہے ۔
کوئی تو ایک دن کو دوسرے سے افضل جانتا ہے اور کوئی سب دنوں کو برابر جانتا ہے ۔ ہر ایک اپنے دل میں پورا اعتقاد رکھے ۔
جو کسی دن کو جانتا ہے وہ خداوند کے لئے مانتا ہے اور جو کھاتا ہے وہ خداوند کے واسطے کھاتا ہے کیونکہ وہ خدا کا شکر کرتا ہے اور جو نہیں کھاتا وہ بھی خداوند کے واسطے نہیں کھاتا اور خدا کا شکر کرتا ہے ۔
کیونکہ ہم میں سے نہ کوئی اپنے واسطے جیتا ہے نہ کوئی اپنے واسطے مرتا ہے ۔
اگر ہم جیتے ہیں تو خداوند کے واسطے جیتے ہیں اگر مرتے ہیں تو خداوند کے واسطے مرتے ہیں ۔ پس ہم جئیں یا مریں خداوند ہی کے ہیں ۔
کیونکہ مسیح اسی لئے مؤا اور زندہ ہؤا کہ مردوں اور زندوں دونوں کا خداوند ہو ۔
مگر تو اپنے بھائی پر کس لئے الزام لگاتا ہے ؟ یا تو بھی کس لئے اپنے بھائی کو حقیر جانتا ہے ؟ ہم تو سب خدا کے تخت عدالت کے آگے کھڑے ہونگے ۔
چنانچہ یہ لکھا ہے کہ خداوند فرماتا ہے مجھے اپنی حیات کی قسم ہر ایک گھٹنا میرے آگے جھکیگا اور ہر ایک زبان خدا کا اقرار کرے گی ۔
پس ہم میں سے ہر ایک خدا کو اپنا حساب دے گا ۔
پس آیندہ کو ہم ایک دوسرے پر الزام نہ لگائیں بلکہ تم یہی ٹھان لوکہ کوئی اپنے بھائی کے سامنے وہ چیز نہ رکھے جو اس کے ٹھوکر کھانے یا گرنے کا باعث ہو ۔
مجھے معلوم ہے بلکہ خداوند یسوع میں مجھے یقین ہے کہ کوئی چیز بزاتہ حرام نہیں لیکن جو اس کو حرام سمجھتا ہے اس کے لئے حرام ہے ۔
اگر تیرے بھائی کو تیرے کھانے سے رنج پہنچتا ہے تو پھر تو محبت کے قاعدہ پر نہیں چلتا ۔ جس شخص کے واسطے مسیح مئوا اس کو تو اپنے کھانے سے ہلاک نہ کر ۔
پس تمہاری نیکی کی بدنامی نہ ہو ۔
کیونکہ خدا کی بادشاہی کھانے پینے پر نہیں بلکہ راستبازی اور میل ملاپ اور اس خوشی پر موقوف ہے جو روح القدس کی طرف سے ہوتی ہے ۔
اور جو کوئی اس طور سے مسیح کی خدمت کرتا ہے وہ خدا کا پسندیدہ اور آدمیوں کا مقبول ہے ۔
پس ہم ان باتوں کے طالب رہیں جن سے میل ملاپ اور باہمی ترقی ہو ۔
کھانے کی خاطر خدا کے کام کو نہ بگاڑ چیز پاک تو ہے مگر اس آدمی کے لئے بری ہے جس کو اس کے کھانے سے ٹھوکر لگتی ہے ۔
یہی اچھآ ہے کہ تو نہ گوشت کھائے ۔ نہ مے پئے ۔ نہ اور کچھ ایسا کرے جس کے سبب سے تیرا بھائی ٹھوکر کھائے ۔
جو تیرا اعتقاد ہے وہ خدا کی نظر میں تیرے ہی دل میں رہے ۔ مبارک وہ ہے جو اس چیز کے سبب سے جسے وہ جائز رکھتا ہے اپنے آپ کو ملزم نہیں ٹھہراتا ۔
مگر جو کوئی کسی چیز میں چیز میں شبہ رکھتا ہے اگر اس کو کھائے تو مجرم ٹھہرتا ہے اس واسطے کہ وہ اعتقاد سے نہیں کھاتا اور جو کچھ اعتقاد سے نہیں وہ گناہ ہے ۔
غرض ہم زور آوروں کو چاہئے کہ ناتوانوں کی کمزوریوں کی رعایت کریں نہ کہ اپنی خوشی کریں ۔
ہم میں ہر شخص اپنے پڑوسی کو اس کی بہتری کے واسطے خوش کرے تاکہ اس کی ترقی ہو ۔
کیونکہ مسیح نے بھی اپنی خوشی نہیں کی بلکہ یوں لکھا ہے کہ تیرے لعن طعن کرنے والوں کے لعن طعن مجھ پر آپڑے ۔
کیونکہ جتنی باتیں پہلے لکھی گئیں وہ ہماری تعلیم کے لئے لکھی گئیں تاکہ صبر سے اور کتاب مقدس کی تسلی سے امید رکھیں ۔
اور خدا صبر اور تسلی کا چشمہ تم کو یہ توفیق دے کہ مسیح یسوع کے مطابق آپس میں یک دل رہو ۔
تاکہ تم یک دل اور یک زبان ہوکر ہمارے خداوند یسوع مسیح کے خدا اور باپ کی تمجید کرو ۔
پس جس طرح مسیح کے خدا کے جلال کے لئے تم کو اپنے ساتھ شامل کرلیا ہے اسی طرح تم بھی ایک دوسرے کو شامل کرلو ۔
میں کہتا ہوں کہ مسیح خدا کی سچائی ثابت کرنے کے لئے مختونوں کا خادم بنا تاکہ ان وعدوں کو پورا کرے جو باپ دادا سے کئے گئے تھے ۔
غیر قومیں بھی رحم کے سبب سے خدا کی حمد کریں ۔ چنانچہ لکھا ہے کہ اس واسطے میں غیر قوموں میں تیرا اقرار کروں گا اور تیرے نام کے گیت گاؤں گا ۔
اور پھر وہ فرماتا ہے کہ اے غیر قومو ! اس کی امت کے ساتھ خوشی کرو ۔
پھر یہ کہ اے سب غیر قومو ! خداوند کی حمد کرو اور سب امتیں اس کی ستایش کریں ۔
اور یسعیاہ بھی کہتا ہے کہ یسی کی جڑ ظاہر ہوگی یعنی وہ شخص جو غیر قوموں پر حکومت کرنے کو اٹھیگا اسی سے غیر قومیں امید رکھیں گی ۔
پس خدا جو امید کا چشمہ ہے تمہیں ایمان رکھنے کے باعث ساری خوشی اور اطمینان سے معمور کرے تاکہ روح القدس کی قدرت سے تمہاری امید زیادہ ہوتی جائے ۔
اور اے میرے بھائیو ! میں خود بھی تمہاری نسبت یقین رکھتا ہوں کہ تم آپ نیکی سع معمور اور تمام معرفت سے بھرے ہو اور ایک دوسرے کو نصیحت بھی کرسکتے ہو ؟
تو بھی میں نے بعض جگہ زیادہ دلیری کے ساتھ یاد دلانے کے طور پر اس لئے تم کو لکھا کہ مجھ کو خدا کی طرف سے غیر قوموں کے لئے مسیح یسوع کے خادم ہونے کی توفیق ملی ہے ۔
کہ میں خدا کی خوشخبری کی خدمت کاہن کی طرح انجام دوں تاکہ غیر قومیں نذر کے طور پر روح القدس سے مقدس بن کر مقبول ہوجائیں ۔
پس میں ان باتوں میں جو خدا سے متعلق ہیں مسیح یسوع کے باعث فخرکرسکتا ہوں ۔
کیونکہ مجھے اور کسی بات کے ذکر کرنے کی جرأت نہیں سوا ان باتوں کے جو مسیح نے غیر قوموں کے تابع کرنے کے لئے قول اور فعل سے نشانوں اور مجزوں کی طاقت سے اور روح القدس کی قدرت سے میری وساطت سے کیں ۔
یہاں تک کہ میں نے یروشلیم سے لے کر چاروں طرف الرکم تک مسیح کی خوشخبری کی پوری پوری منادی کی ۔
اور میں نے یہی حوصلہ رکھا کہ جہاں مسیح کا نام نہیں لیا گیا وہاں خوش خبری سناؤں تاکہ دوسرے کی بنیاد پر عمارت نہ اٹھاؤں ۔
بلکہ جیسا لکھا ہے ویسا ہی ہوکہ جنکو اس کی خبر نہیں پہنچی وہ دیکھیں گے اور جنہوں نے نہیں سنا وہ سمجھیں گے ۔
اسی لئے میں تمہارے پاس آنے سے بار بار لکا رہا ۔
مگر چونکہ مجھ کو اب ان ملکوں میں جگہ باقی نہیں رہی اور بہت برسوں سے تمہارے پاس آنے کا مشتاق بھی ہوں ۔
اس لئے جب اسفانیہ کو جاؤں گا تو تمہارے پاس ہوتا ہئوا جاؤں گا کیونکہ مجھے امید ہے کہ اس سفر میں تم سے ملوں گا اور جب تمہاری صحبت سے کسی قدر میرا جی بھر جائے گا تو تم مجھے اس طرف روانہ کر دو گے ۔
لیکن بالفعل تو مقدسوں کی خدمت کرنے کے لئے یروشلیم کو جاتا ہوں ۔
کیونکہ مکدنیہ اور اخنیہ کے لوگ یروشلیم کے غریب مقدسوں کے لئے کچھ چندہ کرنے کو رضا مند ہوئے ۔
کیا تو رضا مندی سے مگر وہ ان کے قرضدار بھی ہیں کیونکہ جب غیر قومیں روحانی باتوں میں ان کی شریک ہوئی ہیں تو لازم ہے کہ جسمانی باتوں میں ان کی خدمت کریں ۔
پس میں اس خدمت کو پورا کرکے اور جو کچھ حاصل ہئوا ان کو سونپ کر تمہارے پاس ہوتا ہئوا اسفانیہ کو جاؤں گا ۔
اور میں جانتا ہوں کہ جب تمہارے پاس آؤں گا تو مسیح کی کامل برکت لے کر آؤں گا ۔
اور اے بھائیو ! میں یسوع مسیح کا جو ہمارا خداوند ہے واسطہ دے کر اور روح کی محبت کو یاد دلا کر تم سے التماس کرتا ہوں کہ میرے لئے خدا سے دعائیں کرنے میں میرے ساتھ مل کر جانفشانی کرو ۔
کہ میں یہودیہ کے نافرمانوں سے بچا رہوں اور میری وہ خدمت جو یروشلیم کے لئے ہے مقدسوں کو پسند آئے ۔
اور خدا کی مرضی سے تمہارے پاس خوشی کے ساتھ آکر تمہارے ساتھ آرام پاؤں ۔
خدا جو اطمینان کا چشمہ ہے تم سب کے ساتھ رہے ۔ آمین ۔
میں تم سے فتیبے کی جو ہماری بہن اور کنخریہ کی کلیسیا کی خادمہ ہے سفارش کرتا ہوں ۔
کہ تم اسے خداوند میں قبول کرو جیسا مقدسوں کو چاہئے اور جس کام میں وہ تمہاری محتاج ہو اس کی مدد کرو کیونکہ وہ بھی بہتوں کی مدد گار رہی ہے بلکہ میری بھی ۔
پرسکہ اور اکولہ سے میرا سلام کہو ۔ وہ مسیح یسوع میں میرے ہم خدمت ہیں ۔
انہوں نے میری جان کے لئے اپنا سردے رکھا تھا اور صرف میں ہی نہیں بلکہ غیر قوموں کی سب کلیسیائیں بھی ان کی شکر گزار ہیں ۔
اور اس کلیسیا سے بھی سلام کہو جو ان کے گھر میں ہے ۔ میرے پیارے اپینتس سے سلام کہو جو مسیح کے لئے آسیہ کا ہے پہلا پھل ہے ۔
مریم سے سلام کہو جس نے تمہارے واسطے بہت محنت کی ۔
اندرنیکس اور یونانیاس سے سلام کہو ۔ وہ میرے رشتہ دار ہیں اور میرے ساتھ قید ہوئے تھے اور رسولوں میں نامور ہیں اور مجھ سے پہلے مسیح شامل ہیں ۔
امپلیاطس سے سلام کہو جو خداوند میں میرا پیارا ہے ۔
اربانس سے جو مسیح میں ہمارا ہم خدمت ہے میرے پیارے استخس سے سلام کہو ۔
اپلیس سے سلام کہو جو مسیح میں مقبول ہے ۔ ارستبولس کے گھر والوں سے سلام کہو ۔
میرے رشتہ دار ہیرودیون سے سلام کہو ۔ نرکسس کے ان کے گھر والوں سے سلام کہو جو خداوند میں ہیں ۔
تروفینہ اور تروفیسہ سے سلام کہو جو خداوند میں محنت کرتی ہیں ۔ پیاری پرسس سے سلام کہو جس نے خداوند میں بہت محنت کی ۔
روفس جو خداوند میں برگزیدہ ہے اور اس کی ماں جو میری بھی ماں ہے دونوں سے سلام کہو ۔
آسنکرتس اور فلگون اور ہرمیس اور پترباس اور ہرماس اور ان بھائیوں سے جو ان کے ساتھ ہیں سلام کہو ۔
فللکس اور یولیہ اور نیر بوس اور اس کی بہن اور المپاس اور سب مقدسوں سے جو ان کے ساتھ ہیں سلام کہو ۔
آپس میں پاک بوسہ لے کر ایک دوسرے کو سلام کرو ۔ مسیح کی سب کلیسیا تمہیں سلام کہتی ہیں ۔
اب اے بھائیو ! میں تم سے التماس کرتا ہوں کہ جو لوگ اس تعلیم کے برخلاف جو تم نے پائی پھوٹ پڑنے اور ٹھوکر کھانے کا باعث ہیں ان کو تاڑ لیا کرو اور ان سے کنارہ کیا کرو ۔
کیونکہ ایسے لوگ ہمارے خداوند مسیح کی نہیں بلکہ اپنے پیٹ کی خدمت کرتے ہیں اور چکنی چپڑی باتوں سے سادہ دلوں کو بہکاتے ہیں ۔
کیونکہ تمہاری فرمانبرداری سب میں مشہور ہوگئی ہے اس لئے میں تمہارے بارے میں خوش ہوں لیکن یہ چاہتا ہوں کہ تم نیکی کے اعتبار سے دانا بن جاؤ اور ابدی کے اعتبار سے بھولے بنے رہو ۔
اور خدا جو اطمینان کا چشمہ ہے شیطان کو تمہارے پاؤں سے کچلوادے گا ۔ ہمارے خداوند یسوع مسیح کا فضل تم پر ہوتا رہے ۔
میرا ہمخدمت تیمتھیس اور میرے رشتہ دار لوکیس اور یاسون اور سوسپطرس تمہیں سلام کہتے ہیں ۔
اس خط کا کاتب ترتیس تم کو خداوند میں سلام کہتا ہے ۔
گیس میرا اور ساری کلیسیا کا مہماندار تمہیں سلام کہتا ہے ۔ ارستس شہر کا خزانچی اور بھائی کو ارتس تم کو سلام کہتے ہیں ۔
[ ہمارے خداوند یسوع مسیح کا فضل تم سب کے ساتھ ہو ۔ آمین ] .
اب خدا جو تم کو میری خوشخبری یعنی یسوع مسیح کی منادی کے موافق مضبوط کرسکتا ہے اس بھید کے مکاشفہ کے مطابق جو ازل سے پوشیدہ رہا ۔
مگر اس وقت ظاہر ہوکر خدای ازل کے حکم کے مطابق نبیوں کی کتابوں ذریعہ سے سب قوموں کو بتایا گیا تاکہ وہ ایمان کے تابع ہوجائیں ۔
اسی واحد حکیم خدا کی یسوع مسیح کے وسیلہ سے ابد تک تمجید ہوتی رہے ۔ آمین ۔
پولس کی طرف سے جو خدا کی مرضی سے یسوع مسیح کا رسول ہونے کے لئے بلایا گیا اور بھائی سوتھنیس کی طرف سے ۔
خدا کی اس کلیسیا کے نام جو کرنتھس میں ہے یعنی ان کے نام جو مسیح یسوع میں پاک کئے گئے اور مقدس لوگ ہونے کے لئے بلائے گئے ہیں اور ان سب کے نام بھی جو ہر جگہ ہمارے اور اپنے خداوند یسوع مسیح کا نام لیتے ہیں ۔
ہمارے باپ خدا اور خداوند یسوع مسیح کی طرف سے تمہیں فضل اور اطمینان حاصل ہوتا رہے ۔
میں تمہارے بارے میں خدا کے اس فضل کے باعث جو مسیح یسوع میں تم پر ہؤا ہمیشہ اپنے خدا کا شکر کرتا ہوں ۔
کہ تم اس میں ہوکر سب باتوں میں کلام اور علم کی ہر طرح کی دولت سے دولتمند ہو گئے ہو ۔
چنانچہ مسیح کی گواہی تم میں قائم ہوئی ۔
یہاں تک کہ تم کسی نعمت میں کم نہیں اور ہمارے خداوند یسوع مسیح کے ظہور کے منتظر ہو ۔
جو تم کو آخر تک قائم بھی رکھے گا تاکہ تم ہمارے خداوند یسوع مسیح کے دن بے الزام ٹھہرو ۔
خدا سچا ہے جس نے تمہیں اپنے بیٹے ہمارے خداوند یسوع مسیح کی شراکت کے لئے بلایا ہے ۔
اب اے بھائیو ! یسوع مسیح جو ہمارا خداوند ہے اس کے نام کے وسیلہ سے میں تم سے التماس کرتا ہوں کہ سب ایک ہی بات کہو اور تم میں تفرقے نہ ہوں بلکہ باہم یکد ل اور یک رای ہوکر کامل بنے رہو ۔
کیونکہ اے بھائیو ! تماری نسبت مجھے خلوئے کے گھر والوں سے معلوم ہؤا کہ تم میں جھگڑے ہو رہے ہیں ۔
میرا یہ مطلب ہے کہ تم میں سے کوئی تو اپنے آپ کو پولس کا کہتا ہے کوئی اپلوس کا کوئی کیفا کا کوئی مسیح کا ۔
کیا مسیح بٹ گیا ؟ کیا پولس تمہاری خاطر مصلوب ہؤا ؟ یا تم نے پولس کے نام پر بپتسمہ لیا ؟
خدا کا شکر کرتا ہوں کہ کرسپس اور گیس کے سوا میں نے تم میں سے کسی کو بپتسمہ نہیں دیا ۔
تاکہ کوئی یہ نہ کہے کہ تم نے میرے نام پر بپتسمہ لیا ۔
ہاں ستفناس کے خاندان کو بھی میں نے بپتسمہ دیا ۔ باقی نہیں جانتا کہ میں نے کسی اور کو بپتسمہ دیا ہو ۔
کیونکہ مسیح نے مجھے بپتسمہ دینے کو نہیں بھیجا بلکہ خوشخبری سنانے کو اور وہ بھی کلام کی حکمت سے نہیں تاکہ مسیح کی صلیب بے تاثیر نہ ہو ۔
کیونکہ صلیب کا پیغام ہلاک ہونے والوں کے نزدیک بے وقوفی ہے مگر ہم نجات پانے والوں کے نزدیک خدا کی قدرت ہے ۔
کیونکہ لکھا ہے کہ میں حکیموں کی حکمت کو نیست اور عقلمندوں کی عقل کو رد کروں گا ۔
کہاں کا حکیم ؟ کہاں کا فقیہ ؟ کہاں کا اس جہان کا بحث کرنے والا ؟ کیا خدا نے دنیا کی حکمت کو بے وقوفی نہیں ٹھہرایا ۔
اس لئے کہ جب خدا کی حکمت کے مطابق دنیا نے اپنی حکمت سے خدا کو نہ جانا تو خدا کو پسند آیا کہ اس منادی کی بے وقوفی کے وسیلہ سے ایمان لانے والوں کو نجات دے ۔
چنانچہ یہودی نشان چاہتے ہیں اور یونانی حکمت تلاش کرتے ہیں ۔
مگر ہم اس مسیح مصلوب کی منادی کرتے ہیں جو یہودیوں کے نزدیک ٹھوکر اور غیرقوموں کے نزدیک بے وقوفی ہے ۔
لیکن جو بلائے ہوئے ہیں ۔ یہودی ہوں یا یونانی ۔ ان کے نزدیک مسیح خدا کی قدرت اور خدا کی حکمت ہے ۔
کیونکہ خدا کی بے وقوفی آدمیوں کی حکمت سے زیادہ حکمت والی ہے اور خدا کی کمزوری آدمیوں کے زور سے زیادہ زورآور ہے ۔
اے بھائیو ! اپنے بلائے جانے پر تو نگاہ کرو کہ جسم کے لحاظ سے بہت سے حکیم ۔ بہت سے اختیار والے ۔ بہت سے اشراف نہیں بلائے گئے ۔
بلکہ خدا نے دنیا کے بے وقوفوں کو چن لیا کہ حکیموں کو شرمندہ کرے اور خدا نے دنیا کے کمزوروں کو چن لیا کہ زورآوروں کو شرمندہ کرے ۔
اور خدا نے دنیا کے کمینوں اور حقیروں کو بلکہ بے وجودوں کو چن لیا کہ موجودوں کو نیست کرے ۔
تاکہ کوئی بشر خدا کے سامنے فخر نہ کرے ۔
لیکن تم اس کی طرف سے مسیح یسوع میں ہو جو ہمارے لئے خدا کی طرف سے حکمت ٹھہرا یعنی راستبازی اور پاکیزگی اور مخلصی ۔
تاکہ جیسا لکھا ہے ویسا ہی ہو کہ جو فخر کرے وہ خدا پر فخر کرے ۔
اور اے بھائیو ! جب میں تمہارے پاس آیا اور تم میں خدا کے بھید کی منادی کرنے لگا تو اعلٰے درجہ کی تقریر یا حکمت کے ساتھ نہیں آیا ۔
کیونکہ میں نے یہ ارادہ کر لیا تھا کہ تمہارے درمیان یسوع مسیح بلکہ مسیح مصلوب کے سوا اور کچھ نہ جانوں گا ۔
اور میں کمزوری اور خوف اور بہت تھرتھرانے کی حالت میں تمہارے پاس رہا ۔
اور میری تقریر اور میری منادی میں حکمت کی لبھانے والی باتیں نہ تھیں بلکہ وہ روح اور قدرت سے ثابت ہوتی تھی ۔
تاکہ تمہارا ایمان انسان کی حکمت پر نہیں بلکہ خدا کی قدرت پر موقوف ہو ۔
پھر بھی کاملوں میں ہم حکمت کی باتیں کہتے ہیں لیکن اس جہان کی اور اس جہان کے نیست ہونے والے سرداروں کی حکمت نہیں ۔
بلکہ ہم خدا کی وہ پوشیدہ حکمت بھید کے طور پر بیان کرتے ہیں جو خدا نے جہان کے شروع سے پیشتر ہمارے جلال کے واسطے مقرر کی تھی ۔
جسے اس جہان کے سرداروں میں سے کسی نے نہ سمجھا کیونکہ اگر سمجھتے تو جلال کے خداوند کو مصلوب نہ کرتے ۔
بلکہ جیسا لکھا ہے ویسا ہی ہؤا کہ جو چیزیں نہ آنکھوں نے دیکھیں نہ کانوں نے سنیں نہ آدمی کے دل میں آئیں ۔ وہ سب خدا نے اپنے محبت رکھنے والوں کے لئے تیار کر دیں ۔
لیکن ہم پر خدا نے ان کو روح کے وسیلہ سے ظاہر کیا کیونکہ روح سب باتوں بلکہ خدا کی تہ کی باتیں بھی دریافت کر لیتا ہے ۔
کیونکہ انسانوں میں سے کون کسی انسان کی باتیں جانتا ہے سوا انسان کی اپنی روح کے جو اس میں ہے ؟ اسی طرح خدا کے روح کے سوا کوئی خدا کی باتیں نہیں جانتا ۔
مگر ہم نے نہ دنیا کی روح بلکہ وہ روح پایا جو خدا کی طرف سے ہے تاکہ ان باتوں کو جانیں جو خدا نے ہمیں عنایت کی ہیں ۔
اور ہم ان باتوں کو ان الفاظ میں نہیں بیان کرتے جو انسانی حکمت نے ہم کو سکھائے ہوں بلکہ ان الفاظ میں جو روح نے سکھائے ہیں اور روحانی باتوں کا روحانی باتوں سے مقابلہ کرتے ہیں ۔
مگر نفسانی آدمی خدا کے روح کی باتیں قبول نہیں کرتا کیونکہ وہ اس کے نزدیک بے وقوفی کی باتیں ہیں اور نہ وہ انہیں سمجھ سکتا ہے کیونکہ وہ روحانی طور پر پرکھی جاتی ہیں ۔
لیکن روحانی شخص سب باتوں کو پرکھ لیتا ہے مگر خود کسی سے پرکھا نہیں جاتا ۔
خدا کی عقل کو کس نے جانا کہ اس کو تعلیم دے سکے ؟ مگر ہم میں مسیح کی عقل ہے ۔
اور اے بھائیو ! میں تم سے اس طرح کلام نہ کرسکا جس طرح روحانیوں سے بلکہ جیسے جسمانیوں سے اور ان میں جو مسیح میں بچے ہیں ۔
میں نے تمہیں دودھ پلایا اور کھانا نہ کھلایا کیونکہ تم کو اس کی برداشت نہ تھی بلکہ اب بھی برداشت نہیں ۔
کیونکہ ابھی تک جسمانی ہو ۔ اس لئے کہ جب تم میں حسد اور جھگڑا ہے تو کیا تم جسمانی نہیں ہوئے اور انسانی طریق پر نہ چلے ؟
اس لئے کہ جب ایک کہتا ہے کہ میں پولس کا ہوں اور دوسرا کہتا ہے کہ میں اپلوس کا ہوں تو کیا تم انسان نہ ہوئے ؟
اپلوس کیا چیز ہے ؟ اور پولس کیا ؟ خادم ۔ جن کے وسیلہ سے تم ایمان لائے اور ہر ایک کی وہ حیثیت ہے جو خداوند نے اسے بخشی ۔
میں نے درخت لگایا اور اپلوس نے پانی دیا مگر بڑھایا خدا نے ۔
پس نہ لگانے والا کچھ چیز ہے نہ پانی دینے والا مگر خدا جو بڑھانے والا ہے ۔
لگانے والا اور پانی دینے والا دونوں ایک ہیں لیکن ہر ایک اپنا اجر اپنی محنت کے موافق پائے گا ۔
کیونکہ ہم خدا کے ساتھ کام کرنے والے ہیں ۔ تم خدا کی کھیتی اور خدا کی عمارت ہو ۔
میں نے اس توفیق کے موافق جو خدا نے مجھے بخشی دانا معمار کی طرح نیو رکھی اور دوسرا اس پر عمارت اٹھاتا ہے ۔ پس ہر ایک خبردار رہے کہ وہ کیسی عمارت اٹھاتا ہے ۔
کیونکہ سوا اس نیو کے جو پڑی ہوئی ہے اور وہ یسوع مسیح ہے کوئی شخص دوسری نہیں رکھ سکتا ۔
اور اگر کوئی اس نیو پر سونا یا چاندی یا بیش قیمت پتھروں یا لکڑی یا گھاس یا بھوسے کا ردا رکھے ۔
تو اس کا کام ظاہر ہو جائے گا کیونکہ جو دن آگ کے ساتھ ظاہر ہوگا وہ اس کام کو بتا دے گا اور وہ آگ خود ہر ایک کا کام آزما لے گی کہ کیسا ہے ۔
جس کا کام اس پر بنا ہؤا باقی رہے گا وہ اجر پائے گا ۔
اور جس کا کام جل جائے گا وہ نقصان اٹھائے گا لیکن خود بچ جائے گا مگر جلتے جلتے ۔
کیا تم نہیں جانتے کہ تم خدا کا مقدس ہو اور خدا کا روح تم میں بسا ہؤا ہے ؟
اگر کوئی خدا کے مقدس کو برباد کرے گا تو خدا اس کو برباد کرے گا کیونکہ خدا کا مقدس پاک ہے اور وہ تم ہو ۔
کوئی اپنے آپ کو فریب نہ دے ۔ اگر کوئی تم میں اپنے آپ کو اس جہان میں حکیم سمجھے تو بے وقوف بنے تاکہ حکیم ہو جائے ۔
کیونکہ دنیا کی حکمت خدا کے نزدیک بے وقوفی ہے ۔ چنانچہ لکھا ہے کہ وہ حکیموں کو ان ہی کی چالاکی میں پھنسا دیتا ہے ۔
اور یہ بھی کہ خداوند حکیموں کے خیالوں کو جانتا ہے کہ باطل ہیں ۔
پس آدمیوں پر کوئی فخر نہ کرے کیونکہ سب چیزیں تمہاری ہیں ۔
خواہ پولس ہو خواہ اپلوس ۔ خواہ کیفا خواہ دنیا ۔ خواہ زندگی خواہ موت ۔ خواہ حال کی چیزیں خواہ استقبال کی ۔
سب تمہاری ہیں اور تم مسیح کے ہو اور مسیح خدا کا ہے ۔
آدمی ہم کو مسیح کا خادم اور خدا کے بھیدوں کا مختار سمجھے ۔
اور یہاں مختار میں یہ بات دیکھی جاتی ہے کہ دیانتدار نکلے ۔
لیکن میرے نزدیک یہ نہایت خفیف بات ہے کہ تم یا کوئی انسانی عدالت مجھے پرکھے بلکہ میں خود بھی اپنے آپ کو نہیں پرکھتا ۔
کیونکہ میرا دل تو مجھے ملامت نہیں کرتا مگر اس سے میں راستباز نہیں ٹھہرتا بلکہ میرا پرکھنے والا خداوند ہے ۔
پس جب تک خداوند نہ آئے وقت سے پہلے کسی بات کا فیصلہ نہ کرو ۔ وہی تاریکی کی پوشیدہ باتیں روشن کر دے گا اور دلوں کے منصوبے ظاہر کر دے گا اور اس وقت ہر ایک کی تعریف خدا کی طرف سے ہوگی ۔
اور اے بھائیو ! میں نے ان باتوں میں تمہاری خاطر اپنا اور اپلوس کا ذکر مثال کے طور پر کیا ہے تاکہ تم ہمارے وسیلہ سے یہ سیکھو کہ لکھے ہوئے سے تجاوز نہ کرو اور ایک کی تائید میں دوسرے کے برخلاف شیخی نہ مارو ۔
تجھ میں اور دوسرے میں کون فرق کرتا ہے ؟ اور تیرے پاس کون سی ایسی چیز ہے جو تو نے دوسرے سے نہیں پائی ؟ اور جب تو نے دوسرے سے پائی تو فخر کیوں کرتا ہے کہ گویا نہیں پائی ؟
تم تو پہلے ہی سے آسودہ ہو اور پہلے ہی سے دولتمند ہو اور تم نے ہمارے بغیر بادشاہی کی اور کاش کہ تم بادشاہی کرتے تاکہ ہم بھی تمہارے ساتھ بادشاہی کرتے !
میری دانست میں خدا نے ہم رسولوں کو سب سے ادنیٰ ٹھہرا کر ان لوگوں کی طرح پیش کیا ہے جن کے قتل کا حکم ہو چکا ہو کیونکہ ہم دنیا اور فرشتوں اور آدمیوں کے لئے ایک تماشا ٹھہرے ۔
ہم مسیح کی خاطر بے وقوف ہیں مگر تم مسیح میں عقلمند ہو ۔ ہم کمزور ہیں اور تم زورآور ۔ تم عزت دار ہو اور ہم بے عزت ۔
ہم اس وقت تک بھوکے پیاسے ننگے ہیں اور مکے کھاتے ہیں اور آوارہ پھرتے ہیں ۔
اور اپنے ہاتھوں سے کام کرکے مشقت اٹھاتے ہیں ۔ لوگ برا کہتے ہیں ہم دعا دیتے ہیں ۔ وہ ستاتے ہیں ہم سہتے ہیں ۔
وہ بدنام کرتے ہیں ہم منت سماجت کرتے ہیں ۔ ہم آج تک دنیا کے کوڑے اور سب چیزوں کو جھڑن کی مانند رہے ۔
میں تمہیں شرمندہ کرنے کے لئے یہ باتیں نہیں لکھتا بلکہ اپنے پیارے فرزند جان کر تم کو نصیحت کرتا ہوں ۔
کیونکہ اگر مسیح میں تمہارے استاد دس ہزار بھی ہوتے تو بھی تمہارے باپ بہت سے نہیں ۔ اس لئے کہ میں ہی انجیل کے وسیلہ سے مسیح یسوع میں تمہارا باپ بنا ۔
پس میں تمہاری منت کرتا ہوں کہ میری مانند بنو ۔
اسی واسطے میں نے تیمتھیس کو تمہارے پاس بھیجا ۔ وہ خداوند میں میرا پیارا اور دیانتدار فرزند ہے اور میرے ان طریقوں کو جو مسیح میں ہیں تمہیں یاد دلائے گا جس طرح میں ہر جگہ ہر کلیسیا میں تعلیم دیتا ہوں ۔
بعض ایسی شیخی مارتے ہیں کہ گویا میں تمہارے پاس آنے کا ہی نہیں ۔
لیکن خداوند نے چاہا تو میں تمہارے پاس جلد آؤں گا اور شیخی بازوں کی باتوں کو نہیں بلکہ ان کی قدرت کو معلوم کروں گا ۔
کیونکہ خدا کی بادشاہی باتوں پر نہیں بلکہ قدرت پر موقوف ہے ۔
تم کیا چاہتے ہو ؟ کہ میں لکڑی لے کر تمہارے پاس آؤں یا محبت اور نرم مزاجی سے ؟
یہاں تک سننے میں آیا ہے کہ تم میں حرامکاری ہوتی ہے بلکہ ایسی حرامکاری جو غیرقوموں میں بھی نہیں ہوتی چنانچہ تم میں سے ایک شخص اپنے باپ کی بیوی کو رکھتا ہے ۔
اور تم افسوس تو کرتے نہیں تاکہ جس نے یہ کام کیا وہ تم میں سے نکالا جائے بلکہ شیخی مارتے ہو ۔
لیکن میں گو جسم کے اعتبار سے مومود نہ تھا مگر روح کے اعتبار سے حاضر ہو کر گویا بحالت موجودگی ایسا کرنے والے پر یہ حکم دے چکا ہوں ۔
کہ تم اور میری روح ہمارے خداوند یسوع کی قدرت کے ساتھ جمع ہو تو ایسا شخص ہمارے خداوند یسوع کے نام سے ۔
جسم کی ہلاکت کے لئے شیطان کے حوالہ کیا جائے تاکہ اس کی روح خداوند یسوع کے دن نجات پائے ۔
تمہارا فخر کرنا خوب نہیں ۔ کیا تم نہیں جانتے کہ تھوڑا سا خمیر سارے گندھے ہوئے آٹے کو خمیر کر دیتا ہے ؟
پرانا خمیر نکال کر اپنے آپ کو پاک کر لو تاکہ تازہ گندھا ہؤا آٹا بن جاؤ ۔ چنانچہ تم بے خمیر ہو کیونکہ ہمارا بھی فسح یعنی مسیح قربان ہؤا ۔
پس آؤ ہم امید کریں ۔ نہ پرانے خمیر سے اور نہ بدی اور شرارت کے خمیر سے بلکہ صاف دلی اور سچائی کی بے خمیر روٹی سے ۔
میں نے اپنے خط میں تم کو یہ لکھا تھا کہ حرامکاروں سے صحبت نہ رکھنا ۔
یہ تو نہیں کہ بالکل دنیا کے حرامکاروں یا لالچیوں یا ظالموں یا بت پرستوں سے ملنا ہی نہیں کیونکہ اس صورت میں تو تم کو دنیا ہی سے نکل جانا پڑتا ۔
لیکن میں نے تم کو درحقیقت یہ لکھا تھا کہ اگر کوئی بھائی کہلا کر حرامکار یا لالچی یا بت پرست یا گالی دینے والا یا شرابی یا ظالم ہو تو اس سے صحبت نہ رکھو بلکہ ایسے کے ساتھ کھانا تک نہ کھاؤ ۔
کیونکہ مجھے باہر والوں پر حکم کرنے سے کیا واسطہ ؟ کیا ایسا نہیں ہے کہ تم تو اندر والوں پر حکم کرتے ہو ۔
مگر باہر والوں پر خدا حکم کرتا ہے ؟ پس اس شریر آدمی کو اپنے درمیان سے نکال دو ۔
کیا تم میں سے کسی کو یہ جرأت ہے کہ جب دوسروں کے ساتھ مقدمہ ہو تو فیصلہ کے لئے بے دینوں کے پاس جائے اور مقدسوں کے پاس نہ جائے ؟
کیا تم نہیں جانتے کہ مقدس لوگ دنیا کا انصاف کریں گے ؟ پس جب تم کو دنیا کا انصاف کرنا ہے تو کیا چھوٹے سے چھوٹے جھگڑوں کے بھی فیصل کرنے کے لائق نہیں ؟
کیا تم نہیں جانتے کہ ہم فرشتوں کا انصاف کریں گے ؟ تو کیا ہم دنیوی معاملے میں فیصل نہ کریں ؟
پس اگر تم میں دنیوی مقدمے ہوں تو کیا ان کا منصف مقرر کرو گے جو کلیسیا میں حقیر سمجھے جاتے ہیں ؟
میں تمہیں شرمندہ کرنے کے لئے یہ کہتا ہوں ۔ کیا واقعی تم میں ایک بھی دانا نہیں ملتا جو اپنے بھائیوں کا فیصلہ کر سکے ؟
بلکہ بھائی بھائیوں میں مقدمہ ہوتا ہے اور وہ بھی بے دینوں کے آگے ۔
لیکن دراصل تم میں بڑا نقص یہ ہے کہ آپس میں مقدمہ بازی کرتے ہو ۔ ظلم اٹھانا کیوں نہیں بہتر جانتے ؟ اپنا نقصان کیوں نہیں قبول کرتے ؟
بلکہ تم ہی ظلم کرتے اور نقصان پہنچاتے ہو اور وہ بھی بھائیوں کو ۔
کیا تم نہیں جانتے کہ بدکار خدا کی بادشاہی کے وارث نہ ہونگے ؟ فریب نہ کھاؤ ۔ نہ حرامکار خدا کی بادشاہی کے وارث ہونگے ۔ نہ بت پرست نہ زنا کار نہ عیاش ۔ نہ لونڈے باز ۔
نہ چور ۔ نہ لالچی نہ شرابی ۔ نہ گالیاں بکنے والے نہ ظالم ۔
اور بعض تم میں ایسے ہی تھے بھی مگر تم خداوند یسوع مسیح کے نام سے اور ہمارے خدا کے روح سے دھل گئے اور پاک ہوئے اور راستباز بھی ٹھہرے ۔
سب چیزیں میرے لئے روا تو ہیں مگر سب چیزیں مفید نہیں ۔ سب چیزیں میرے لئے روا تو ہیں لیکن میں کسی چیز کا پابند نہ ہوں گا ۔
کھانے پیٹ کے لئے ہیں اور پیٹ کھانوں کے لئے لیکن خدا اس کو اور ان کو نیست کرے گا مگر بدن حرامکاری کے لئے نہیں بلکہ خداوند کے لئے ہے اور خداوند بدن کے لئے ۔
اور خدا نے خداوند کو بھی جلایا اور ہم کو بھی اپنی قدرت سے جلائے گا ۔
کیا تم نہیں جانتے کہ تمہارے بدن مسیح کا اعضا ہیں ؟ ہرگز نہیں !
کیا تم نہیں جانتے کہ جو کوئی کسی سے صحبت کرتا ہے وہ اس کے ساتھ ایک تن ہوتا ہے ؟ کیونکہ وہ فرماتا ہے کہ وہ دونوں ایک تن ہوں گے ۔
اور جو خداوند کی صحبت میں رہتا ہے وہ اس کے ساتھ ایک روح ہوتا ہے ۔
حرامکاری سے بھاگو ۔ جتنے گناہ آدمی کرتا ہے وہ بدن سے باہر ہیں مگر حرامکار اپنے بدن کا بھی گنہگار ہے ۔
کیا تم نہیں جانتے کہ تمہارا بدن روح القدس کا مقدس ہے جو تم میں بسا ہؤا ہے اور تم کو خدا کی طرف سے ملا ہے ؟ اور تم اپنے نہیں ۔
کیونکہ قیمت سے خریدے گئے ہو ۔ پس اپنے بدن سے خدا کا جلال ظاہر کرو ۔
جو باتیں تم نے لکھی تھیں ان کی بابت یہ ہے ۔ مرد کے لئے اچھا ہے کہ عورت کو نہ چھوئے ۔
لیکن حرامکاری کے اندیشہ سے ہر مرد اپنی بیوی اور ہر عورت اپنا شوہر رکھے ۔
شوہر بیوی کا حق ادا کرے اور ویسا ہی بیوی شوہر کا ۔
بیوی اپنے بدن کی مختار نہیں بلکہ شوہر ہے ۔ اسی طرح شوہر بھی اپنے بدن کا مختار نہیں بلکہ بیوی ۔
تم ایک دوسرے سے جدا نہ رہو مگر تھوڑی مدت تک آپس کی رضامندگی سے تاکہ دعا کے واسطے فرصت ملے اور پھر اکٹھے ہو جاؤ ۔ ایسا نہ ہو کہ غلبۂ نفس کے سبب شیطان تم کو آزمائے ۔
لیکن یہ میں اجازت کے طور پر کہتا ہوں ۔ حکم کے طور پر نہیں ۔
اور میں تو یہ چاہتا ہوں کہ جیسا میں ہوں ویسے ہی سب آدمی ہوں لیکن ہر ایک کو خدا کی طرف سے خاص خاص توفیق ملی ہے ۔ کسی کو کسی طرح کی ۔ کسی کو کسی طرح کی ۔
پس میں بے بیاہوں اور بیواؤں کے حق میں یہ کہتا ہوں کہ ان کے لئے ایسا ہی رہنا اچھا ہے جیسا میں ہوں ۔
لیکن اگر ضبط نہ کرسکو تو بیاہ کر لیں کیونکہ بیاہ کرنا مست ہونے سے بہتر ہے ۔
مگر جن کا بیاہ ہو گیا ہے ان کو میں نہیں بلکہ خداوند حکم دیتا ہے کہ بیوی اپنے شوہر سے جدا نہ ہو ۔
( اور اگر جدا ہو تو یا بے نکاح رہے یا اپنے شوہر سے پھر ملاپ کر لے ) نہ شوہر بیوی کو چھوڑے ۔
باقیوں سے میں ہی کہتا ہوں نہ خداوند کہ اگر کسی بھائی کی بیوی باایمان نہ ہو اور اس کے ساتھ رہنے کو راضی ہو تو وہ اس کو نہ چھوڑے
اور جس عورت کا شوہر باایمان نہ ہو اور اس کے ساتھ رہنے کو راضی ہو تو وہ شوہر کو نہ چھوڑے ۔
کیونکہ جو شوہر باایمان نہیں وہ بیوی کے سبب سے پاک ٹھہرتا ہے اور جو بیوی باایمان نہیں وہ مسیحی شوہر کے باعث پاک ٹھہرتی ہے ورنہ تمہارے فرزند ناپاک ہوتے مگر اب پاک ہیں ۔
لیکن مرد جو باایمان نہ ہو اگر وہ جدا ہو تو جدا ہونے دو ۔ ایسی حالت میں کوئی بھائی یا بہن پابند نہیں اور خدا نے ہم کو میل ملاپ کے لئے بلایا ہے ۔
کیونکہ اے عورت ! تجھے کیا خبر ہے کہ شاید تو اپنے شوہر کو بچا لے ؟ اور اے مرد ! تجھ کو کیا خبر ہے کہ شاید تو اپنی بیوی کو بچا لے ؟
مگر جیسا خداوند نے ہر ایک کو حصہ دیا ہے اور جس طرح خدا نے ہر ایک کو بلایا ہے اسی طرح وہ چلے اور میں سب کلیسیاؤں میں ایسا ہی مقرر کرتا ہوں ۔
جو مختون بلایا گیا وہ نامختون نہ ہو جائے ۔ جو نامختونی کی حالت میں بلایا گیا وہ مختون نہ ہو جائے ۔
نہ ختنہ کوئی چیز ہے نہ نامختونی بلکہ خدا کے حکموں پر چلنا ہی سب کچھ ہے ۔
ہر شخص جس حالت میں بلایا گیا ہو اسی میں رہے ۔
اگر تو غلامی کی حالت میں بلایا گیا تو فکر نہ کر لیکن اگر تو آزاد ہو سکے تو اسی کو اختیار کر ۔
کیونکہ جو شخص غلامی کی حالت میں خداوند میں بلایا گیا ہے وہ خداوند کا آزاد کیا ہؤا ہے ۔ اسی طرح جو آزادی کی حالت میں بلایا گیا ہے وہ مسیح کا غلام ہے ۔
تم قیمت سے خریدے گئے ہو ۔ آدمیوں کے غلام نہ بنو ۔
اے بھائیو ! جو کوئی جس حالت میں بلایا گیا ہو وہ اسی حالت میں خدا کے ساتھ رہے ۔
کنواریوں کے حق میں میرے پاس خداوند کا حکم نہیں لیکن دیانتدار ہونے کے لئے جیسا خداوند کی طرف سے مجھ پر رحم ہؤا اس کے موافق اپنی رائے دیتا ہوں ۔
پس موجودہ مصیبت کے خیال سے میری رائے میں آدمی کے لئے یہی بہتر ہے کہ جیسا ہے ویسا ہی رہے ۔
اگر تیرے بیوی ہے تو اس سے جدا ہونے کی کوشش نہ کر اور اگر تیرے بیوی نہیں تو بیوی کی تلاش نہ کر ۔
لیکن تو بیاہ کرے بھی تو گناہ نہیں اور اگر کنواری بیاہی جائے تو گناہ نہیں مگر ایسے لوگ جسمانی تکلیف پائیں گے اور میں تمہیں بچانا چاہتا ہوں ۔
مگر اے بھائیو ! میں یہ کہتا ہوں کہ وقت تنگ ہے ۔ پس آگے کو چاہئے کہ بیوی والے ایسے ہوں کہ گویا ان کی بیویاں نہیں ۔
اور رونے والے ایسے ہوں گویا نہیں روتے اور خوشی کرنے والے ایسے ہوں گویا خوشی نہیں کرتے اور خریدنے والے ایسے ہوں گویا مال نہیں رکھتے ۔
اور دنیوی کاروبار کرنے والے ایسے ہوں کہ دنیا ہی کہ نہ ہو جائیں کیونکہ دنیا کی شکل بدلتی جاتی ہے ۔
پس میں یہ چاہتا ہوں کہ تم بے فکر رہو ۔ بے بیاہا شخص خداوند کی فکر میں رہتا ہے کہ کس طرح خداوند کو راضی کرے ۔
مگر بیاہا ہؤا شخص دنیا کی فکر میں رہتا ہے کہ کس طرح اپنی بیوی کو راضی کرے ۔
بیاہی اور بے بیاہی میں بھی فرق ہے ۔ بے بیاہی خداوند کی فکر میں رہتی ہے تاکہ اس کا جسم اور روح دونوں پاک ہوں مگر بیاہی ہوئی عورت دنیا کی فکر میں رہتی ہے کہ کس طرح اپنے شوہر کو راضی کرے ۔
یہ تمہارے فائدے کے لئے کہتا ہوں نہ کہ تمہیں پھنسانے کے لئے بلکہ اس لئے کہ جو زیبا ہے وہی عمل میں آئے اور تم خداوند کی خدمت میں بے وسوسہ مشغول رہو ۔
اور اگر کوئی یہ سمجھے کہ میں اپنی اس کنواری لڑکی کی حق تلافی کرتا ہوں جس کی جوانی ڈھل چلی ہے اور ضرورت بھی معلوم ہو تو اختیار ہے اس میں گناہ نہیں ۔ وہ اس کا بیاہ ہونے دے ۔
مگر جو اپنے دل میں پختہ ہو اور اس کی کچھ ضرورت نہ ہو بلکہ اپنے ارادہ کے انجام دینے پر قادر ہو اور دل میں قصد کر لیا ہو کہ میں اپنی لڑکی کو بے نکاح رکھو گا وہ اچھا کرتا ہے ۔
پس جو اپنی کنواری لڑکی کو بیاہ دیتا ہے وہ اچھا کرتا ہے اور جو نہیں بیاہتا ہے وہ اور بھی اچھا کرتا ہے ۔
جب تک کہ عورت کا شوہر جیتا ہے وہ اس کی پابند ہے پر جب اس کا شوہر مر جائے تو جس سے چاہے بیاہ کر سکتی ہے مگر صرف خداوند میں ۔
لیکن جیسی ہے اگر ویسی ہی رہے تو میری رائے میں زیادہ خوش نصیب ہے اور میں سمجھتا ہوں کہ خدا کا روح مجھ میں بھی ہے ۔
اب بتوں کی قربانیوں کی بابت یہ ہے ۔ ہم جانتے ہیں کہ ہم سب علم رکھتے ہیں ۔ علم غرور پیدا کرتا ہے لیکن محبت ترقی کا باعث ہے ۔
اگر کوئی گمان کرے کہ میں کچھ جانتا ہوں تو جیسا جاننا چاہئے ویسا اب تک نہیں جانتا ۔
لیکن جو کوئی خدا سے محبت رکھتا ہے اس کو خدا پہچانتا ہے ۔
پس بتوں کی قربانیوں کے گوشت کھانے کی نسبت ہم جانتے ہیں کہ بت دنیا میں کوئی چیز نہیں اور سوا ایک کے اور کوئی خدا نہیں ۔
اگرچہ آسمان اور زمین میں بہت سے خدا کہلاتے ہیں ( چنانچہ بہتیرے خدا اور بہتیرے خداوند ہیں ) ۔
لیکن ہمارے نزدیک تو ایک ہی خدا ہے یعنی باپ جس کی طرف سے سب چیزیں ہیں اور ہم اسی کے لئے ہیں اور ایک ہی خداوند ہے یعنی یسوع مسیح جس کے وسیلہ سے سب چیزیں موجود ہوئیں اور ہم بھی اسی کے وسیلہ سے ہیں ۔
لیکن سب کو یہ علم نہیں بلکہ بعض کو اب تک بت پرستی کی عادت ہے ۔ اس لئے اس گوشت کو بت کی قربانی جان کر کھاتے ہیں اور ان کا دل چونکہ کمزور ہے آلودہ ہو جاتا ہے ۔
کھانا ہمیں خدا سے نہیں ملائے گا اگر نہ کھائیں تو ہمارا کچھ نقصان نہیں اور اگر کھائیں تو کچھ نفع نہیں ۔
لیکن ہوشیار رہو ! ایسا نہ ہو کہ تمہاری یہ آزادی کمزوروں کے لئے ٹھوکر کا باعث ہو جائے ۔
کیونکہ اگر کوئی تجھ صاحب علم کو بت خانہ میں کھانا کھاتے دیکھے اور وہ کمزور شخص ہو تو کیا اس کا دل بتوں کی قربانی کھانے پر دلیر نہ ہو جائے گا ؟
غرض تیرے علم کے سبب سے وہ کمزور شخص یعنی وہ بھائی جس کی خاطر مسیح مؤا ہلاک ہو جائے گا ۔
اور تم اس طرح بھائیوں کے گنہگار ہوکر اور ان کے کمزور دل کو گھایل کرکے مسیح کے گنہگار ٹھہرتے ہو ۔
اس سبب سے اگر کھانا میرے بھائی کو ٹھوکر کھلائے تو میں کبھی ہرگز گوشت نہ کھاؤں گا تاکہ اپنے بھائی کے لئے ٹھوکر کا سبب نہ بنوں ۔
کیا میں آزاد نہیں ؟ کیا میں رسول نہیں ؟ کیا میں نے یسوع کو نہیں دیکھا جو ہمارا خداوند ہے ؟ کیا تم خداوند میں میرے بنائے ہوئے نہیں ؟
اگر میں اوروں کے لئے روسول نہیں تو تمہارے لئے تو بیشک ہوں کیونکہ تم خود خداوند میں میری رسالت پر مہر ہو ۔
جو میرا امتحان کرتے ہیں ان کے لئے میرا یہی جواب ہے ۔
کیا ہمیں کھانے پینے کا اختیار نہیں ؟
کیا ہم کو یہ اختیار نہیں کہ کسی مسیحی بہن کو بیاہ کر لئے پھریں جیسا اور رسول اور خداوند کے بھائی اور کیفا کرتے ہیں ؟
یا مجھے اور برنباس کو ہی محنت مشقت سے باز رہنے کا اختیار نہیں ؟
کون سا سپاہی کبھی اپنی گرہ سے کھا کر جنگ کرتا ہے ؟ کون تاکستان لگا کر اس کا پھل نہیں کھاتا ؟ یا گلہ چرا کر اس گلے کا دودھ نہیں پیتا ؟
کیا میں یہ باتیں انسانی قیاس ہی کے موافق کہتا ہوں ؟ کیا توریت بھی یہی نہیں کہتی ؟
چنانچہ موسیٰ کی توریت میں لکھا ہے کہ دائیں میں چلتے ہوئے بیل کا منہ نہ باندھنا ۔ کیا خدا کو بیلوں کی فکر ہے ؟
یا خاص ہمارے واسطے یہ فرماتا ہے ؟ ہاں یہ ہمارے واسطے لکھا گیا کیونکہ مناسب ہے کہ جوتنے والا امید پر جوتے اور دائیں چلانے والا حصہ پانے کی امید پر دائیں چلائے ۔
پس جب ہم نے تمہارے لئے روحانی چیزیں بوئیں تو کیا یہ کوئی بڑی بات ہے کہ ہم تمہاری جسمانی چیزوں کی فصل کاٹیں ؟
جب اوروں کا تم پر یہ اختیار ہے تو کیا ہمارا اس سے زیادہ نہ ہوگا ؟ لیکن ہم نے اس اختیار سے کام نہیں لیا بلکہ ہر چیز کی برداشت کرتے ہیں تاکہ ہمارے باعث مسیح کی خوشخبری میں ہرج نہ ہو ۔
کیا تم نہیں جانتے کہ جو مقدس چیزوں کی خدمت کرتے ہیں وہ ہیکل سے کھاتے ہیں ؟ اور جو قربان گاہ کے خدمت گذار ہیں وہ قربان گاہ کے ساتھ حصہ پاتے ہیں ؟
اسی طرح خداوند نے بھی مقرر کیا ہے کہ خوشخبری سنانے والے خوشخبری کے وسیلہ سے گذارہ کریں ۔
لیکن میں نے ان میں سے کسی بات پر عمل نہیں کیا اور نہ اس غرض سے یہ لکھا کہ میرے واسطے ایسا کیا جائے کیونکہ میرا مرنا ہی اس سے بہتر ہے کہ کوئی میرا فخر کھو دے ۔
اگر خوشخبری سناؤں تو میرا کچھ فخر نہیں کیونکہ یہ تو میرے لئے ضروری بات ہے بلکہ مجھ پر افسوس ہے اگر خوشخبری نہ سناؤں
کیونکہ اگر اپنی مرضی سے یہ کرتا ہوں تو میرے لئے اجر ہے اور اگر اپنی مرضی سے نہیں کرتا تو مختاری میرے سپرد ہوئی ہے ۔
پس مجھے کیا اجر ملتا ہے ؟ یہ کہ جب انجیل کی منادی کروں تو خوشخبری کو مفت کر دوں تاکہ جو اختیار مجھے خوشخبری کے بارے میں حاصل ہے اس کے موافق پورا عمل نہ کروں ۔
اگرچہ میں سب لوگوں سے آزاد ہوں پھر بھی میں نے اپنے آپ کو سب کا غلام بنا دیا ہے تاکہ اور بھی زیادہ لوگوں کو کھینچ لاؤں ۔
میں یہودیوں کے لئے یہودی بنا تاکہ یہودیوں کو کھینچ لاؤں ۔ جو لوگ شریعت کے ماتحت ہیں ان کے لئے میں شریعت کے ماتحت ہؤا تاکہ شریعت کے ماتحتوں کو کھینچ لاؤں ۔ اگرچہ خود شریعت کے ماتحت نہ تھا ۔
بےشرع لوگوں کے لئے بےشرع بنا تاکہ بےشرع لوگوں کو کھینچ لاؤں ( اگرچہ خدا کے نزدیک بےشرع نہ تھا بلکہ مسیح کی شریعت کے تابع تھا ) ۔
کمزوروں کے لئے کمزور بنا تاکہ کمزوروں کو کھینچ لاؤں ۔ میں سب آدمیوں کے لئے سب کچھ بنا ہؤا ہوں تاکہ کسی طرح سے بعض کو بچاؤں ۔
اور میں سب کچھ انجیل کی خاطر کرتا ہوں تاکہ اوروں کے ساتھ اس میں شریک ہوؤں ۔
کیا تم نہیں جانتے کہ دوڑ میں دوڑنے والے دوڑتے تو سب ہی ہیں مگر انعام ایک ہی لے جاتا ہے ؟ تم بھی ایسے ہی دوڑو تاکہ جیتو ۔
اور ہر پہلوان سب طرح کا پرہیز کرتا ہے ۔ وہ لوگ تو مرجھانے والا سہرا پانے کے لئے یہ کرتے ہیں مگر ہم اس سہرے کے لئے کرتے ہیں جو نہیں مرجھاتا ۔
پس میں بھی اسی طرح دوڑتا ہوں یعنی بے ٹھکانا نہیں ۔ میں اسی طرح مکوں سے لڑتا ہوں یعنی اس کی مانند نہیں جو ہوا کو مارتا ہے ۔
بلکہ میں اپنے بدن کو مارتا کوٹتا اور اسے قابو میں رکھتا ہوں ایسا نہ ہو کہ اوروں میں منادی کرکے آپ نامقبول ٹھہروں ۔
اے بھائیو ! میں تمہارا اس سے ناواقف رہنا نہیں چاہتا کہ ہمارے سب باپ دادا بادل کے نیچے تھے اور سب کے سب سمندر میں سے گذرے ۔
اور سب ہی نے اس بادل اور سمندر میں موسیٰ کا بپتسمہ لیا ۔
اور سب نے ایک ہی روحانی خوراک کھائی ۔
اور سب نے ایک ہی روحانی پانی پیا کیونکہ وہ اس روحانی چٹان میں سے پانی پیتے تھے جو ان کے ساتھ ساتھ چلتی تھی اور وہ چٹان مسیح تھا ۔
مگر ان میں اکثروں سے خدا راضی نہ ہؤا ۔ چنانچہ وہ بیابان میں ڈھیر ہو گئے ۔
یہ باتیں ہمارے واسطے عبرت ٹھہریں تاکہ ہم بری چیزوں کی خواہش نہ کریں جیسے انہوں نے کی ۔
اور تم بت پرست نہ بنو جس طرح بعض ان میں سے بن گئے تھے ۔ چنانچہ لکھا ہے کہ لوگ کھانے پینے کو بیٹھے ۔ پھر ناچنے کودنے کو اٹھے ۔
اور ہم حرامکاری نہ کریں جس طرح ان میں سے بعض نے کی اور ایک ہی دن میں تیئیس ہزار مارے گئے ۔
اور ہم خداوند کی آزمایش نہ کریں جیسے ان میں سے بعض نے کی اور سانپوں نے انہیں ہلاک کیا ۔
اور تم بڑبڑاؤ نہیں جس طرح ان میں سے بعض بڑبڑائے اور ہلاک کرنے والے سے ہلاک ہوئے ۔
یہ باتیں ان پر عبرت کے لئے واقع ہوئیں اور ہم آخری زمانہ ولوں کی نصیحت کے واسطے لکھی گئیں ۔
پس جو کوئی اپنے آپ کو قائم سمجھتا ہے وہ خبردار رہے کہ گر نہ پڑے ۔
تم کسی ایسی آزمایش میں نہیں پڑے جو انسان کی برداشت سے باہر ہو اور خدا سچا ہے ۔ وہ تم کو تمہاری طاقت سے زیادہ آزمایش میں نہ پڑنے دے گا بلکہ آزمایش کے ساتھ نکلنے کی راہ بھی پیدا کرے گا تاکہ تم برداشت کر سکو ۔
اس سبب سے اے میرے پیارو ! بت پرستی سے بھاگو ۔
میں عقل مند جان کر تم سے کلام کرتا ہوں ۔ جو میں کہتا ہوں تم آپ اسے پرکھو ۔
وہ برکت کا پیالہ جس پر ہم برکت چاہتے ہیں کیا مسیح کے خون کی شراکت نہیں ؟ وہ روٹی جسے ہم توڑتے ہیں کیا مسیح کے بدن کی شراکت نہیں ؟
چونکہ روٹی ایک ہی ہے اس لئے ہم جو بہت سے ہیں ایک بدن ہیں کیونکہ ہم سب اس کی ایک روٹی میں شریک ہوتے ہیں ۔
جو جسم کے اعتبار سے اسرائیلی ہیں ان پر نظر کرو ۔ کیا قربانی کو گوشت کھانے والے قربان گاہ کے شریک نہیں ؟
پس میں کیا یہ کہتا ہوں کہ بتوں کی قربانی کچھ چیز ہے یا بت کچھ چیز ہے ؟
نہیں بلکہ یہ کہتا ہوں کہ جو قربانی غیرقومیں کرتیں ہیں شیاطین کے لئے قربانی کرتی ہیں نہ کہ خدا کے لئے اور میں نہیں چاہتا کہ تم شیاطین کے شریک ہو ۔
تم خداوند کے پیالے اور شیاطین کے پیالے دونوں میں سے نہیں پی سکتے ۔ خداوند کے دسترخوان اور شیاطین کے دسترخوان دونوں پر شریک نہیں ہو سکتے ۔
کیا ہم خداوند کی غیرت کو جوش دلاتے ہیں ؟ کیا ہم اس سے زورآور ہیں ؟
یہ سب چیزیں روا تو ہیں مگر سب چیزیں مفید نہیں ۔ سب چیزیں روا تو ہیں مگر سب چیزیں ترقی کا باعث نہیں ۔
کوئی اپنی بہتری نہ ڈھونڈے بلکہ دوسرے کی ۔
جو کچھ قصابوں کی دوکانوں میں بکتا ہے وہ کھاؤ اور دینی امتیاز کے سبب سے کچھ نہ پوچھو ۔
کیونکہ زمین اور اس کی معموری خداوند کی ہے ۔
اگر بے ایمانوں میں سے کوئی تمہاری دعوت کرے اور تم جانے پر راضی ہو تو جو کچھ آگے رکھا جائے اسے کھاؤ اور دینی امتیاز کے سبب سے کچھ نہ پوچھو ۔
لیکن اگر کوئی تم سے کہے کہ یہ قربانی کا گوشت ہے تو اس کے سبب سے جس نے تمہیں جتایا اور دینی امتیاز کے سبب سے نہ کھاؤ ۔
دینی امتیاز سے میرا مطلب تیرا امتیاز نہیں بلکہ اس دوسرے کا ۔ بھلا میری آزادی دوسرے شخص کے امتیاز سے کیوں پرکھی جائے ؟
اگر میں شکر کرکے کھاتا ہوں تو جس چیز پر شکر کرتا ہوں اس کے سبب سے کس لئے بدنام کیا جاتا ہوں ؟
پس تم کھاؤ یا پیو یا جو کچھ کرو سب خدا کے جلال کے لئے کرو ۔
تم نہ یہودیوں کے لئے ٹھوکر کا باعث بنو نہ یونانیوں کے لئے نہ خدا کی کلیسیا کے لئے ۔
چنانچہ میں بھی سب باتوں میں سب کو خوش کرتا ہوں اور اپنا نہیں بلکہ بہتوں کا فائدہ ڈھونڈتا ہوں تاکہ وہ نجات پائیں ۔
تم میری مانند بنو جیسا میں مسیح کی مانند بنتا ہوں ۔
میں تمہاری تعریف کرتا ہوں کہ تم ہر بات میں مجھے یاد رکھتے ہو اور جس طرح میں نے تمہیں روایتیں پہنچا دیں تم اسی طرح ان کو برقرار رکھتے ہو ۔
پس میں تمہیں آگاہ کرنا چاہتا ہوں کہ ہر مرد کا سر مسیح اور عورت کا سر مرد اور مسیح کا سر خدا ہے ۔
جو مرد سر ڈھنکے ہوئے دعا یا نبوت کرتا ہے وہ اپنے سر کو بے حرمت کرتا ہے ۔
اور جو عورت بے سر ڈھنکے ہوئے دعا یا نبوت کرتی ہے وہ اپنے سر کو بے حرمت کرتی ہے کیونکہ وہ سرمنڈی کے برابر ہے ۔
اگر عورت اوڑھنی نہ اوڑھے تو بال بھی کٹائے ۔ اگر عورت کا بال کٹانا یا سرمنڈانا شرم کی بات ہے تو اوڑھنی اوڑھے ۔
البتہ مرد کو اپنا سر ڈھانکنا نہ چاہئے کیونکہ وہ خدا کی صورت اور اس کا جلال ہے مگر عورت مرد کا جلال ہے ۔
اس لئے کہ مرد عورت سے نہیں بلکہ عورت مرد سے ہے ۔
اور مرد عورت کے لئے نہیں بلکہ عورت مرد کے لئے پیدا ہوئی ۔
پس فرشتوں کے سبب سے عورت کو چاہئے کہ اپنے سر پر محکوم ہونے کی علامت رکھے ۔
تو بھی خداوند میں نہ عورت مرد کے بغیر ہے نہ مرد عورت کے بغیر ۔
کیونکہ جیسے عورت مرد سے ہے ویسے ہی مرد بھی عورت کے وسیلہ سے ہے مگر سب چیزیں خدا کی طرف سے ہیں ۔
تم آپ ہی انصاف کرو ۔ کیا عورت کا بے سر ڈھنکے خدا سے دعا کرنا مناسب ہے ؟
کیا تم کو طبعی طور پر بھی معلوم نہیں کہ اگر مرد لمبے بال رکھے تو اس کی بے حرمتی ہے ؟
اور اگر عورت کے لمبے بال ہوں تو اس کی زینت ہے کیونکہ بال اسے پردہ کے لئے دئے گئے ہیں ۔
لیکن اگر کوئی حجتی نکلے تو یہ جان لے کہ ہمارا ایسا دستور ہے نہ خداوند کی کلیسیاؤں کا ۔
لیکن یہ حکم جو دیتا ہوں اس میں تمہاری تعریف نہیں کرتا ۔ اس لئے کہ تمہارے جمع ہونے سے فائدہ نہیں بلکہ نقصان ہوتا ہے ۔
کیونکہ اول تو میں یہ سنتا ہوں کہ جس وقت تمہاری کلیسیا جمع ہوتی ہے تو تم میں تفرقے ہوتے ہیں اور میں اس کا کسی قدر یقین بھی کرتا ہوں ۔
کیونکہ تم میں بدعتوں کا بھی ہونا ضرور ہے تاکہ ظاہر ہو جائے کہ تم میں مقبول کون سے ہیں ۔
پس جب تم باہم جمع ہوتے ہو تو تمہارا وہ کھانا عشای ربانی نہیں ہوسکتا ۔
کیونکہ کھانے کے وقت ہر شخص دوسرے سے پہلے اپنا عشا کھا لیتا ہے اور کوئی تو بھوکا رہتا ہے اور کسی کو نشہ ہو جاتا ہے ۔
کیوں ؟ کھانے پینے کے لئے تمہارے گھر نہیں ؟ یا خدا کی کلیسیا کو ناچیز جانتے اور جن کے پاس نہیں ان کو شرمندہ کرتے ہو ؟ میں تم سے کیا کہوں ؟ میں تعریف نہیں کرتا ۔
کیونکہ یہ بات مجھے خداوند سے پہنچی اور میں نے تم کو بھی پہنچا دی کہ خداوند یسوع نے جس رات وہ پکڑوایا گیا روٹی لی ۔
اور شکر کرکے توڑی اور کہا یہ میرا بدن ہے جو تمہارے لئے ہے ۔ میری یادگاری کے واسطے یہی کیا کرو ۔
اسی طرح اس نے کھانے کے بعد پیالہ بھی لیا اور کہا یہ پیالہ میرے خون میں نیا عہد ہے ۔ جب کبھی پیو میری یادگاری کے لئے یہی کیا کرو ۔
کیونکہ جب کبھی تم یہ روٹی کھاتے اور اس پیالے میں سے پیتے ہو تو خداوند کی موت کا اظہار کرتے ہو ۔ جب تک وہ نہ آئے ۔
اس واسطے جو کوئی نامناسب طور پر خداوند کی روٹی کھائے یا اس کے پیالے میں سے پئے وہ خداوند کے بدن اور خون کے بارے میں قصوروار ہوگا ۔
پس آدمی اپنے آپ کو آزما لے اور اسی طرح اس روٹی سے کھائے اور پیالے میں سے پئے ۔
کیونکہ جو کھاتے پیتے وقت خداوند کے بدن کو نہ پہچانے وہ اس کھانے پینے سے سزا پائے گا ۔
اسی سبب سے تم میں بہتیرے کمزور اور بیمار ہیں اور بہت سے سو بھی گئے ۔
اگر ہم اپنے آپ کو جانچتے تو سزا نہ پاتے ۔
لیکن خداوند ہم کو سز دے کر تربیت کرتا ہے تاکہ ہم دنیا کے ساتھ مجرم نہ ٹھہریں ۔
پس اے میرے بھائیو ! جب تم کھانے کے لئے جمع ہو تو ایک دوسرے کی راہ دیکھو ۔
اگر کوئی بھوکا ہو تو اپنے گھر میں کھا لے تاکہ تمہارا جمع ہونا سزا کا باعث نہ ہو اور باقی باتوں کو میں آ کر درست کر دوں گا ۔
اے بھائیو ! میں نہیں چاہتا کہ تم روحانی نعمتوں کے بارے میں بےخبر رہو ۔
تم جانتے ہو کہ جب تم غیرقوم تھے تو گونگے بتوں کے پیچھے جس طرح کوئی تم کو لے جاتا تھا اسی طرح جاتے تھے ۔
پس میں تمہیں جتاتا ہوں کہ جو کوئی خدا کے روح کی ہدایت سے بولتا ہے وہ نہیں کہتا کہ یسوع ملعون ہے اور نہ کوئی روح القدس کے بغیر کہہ سکتا ہے کہ یسوع خداوند ہے ۔
نعمتیں تو طرح طرح کی ہیں مگر روح ایک ہی ہے ۔
اور خدمتیں بھی طرح طرح کی ہیں مگر خداوند ایک ہی ہے ۔
اور تاثیریں بھی طرح طرح کی ہیں مگر خدا ایک ہی ہے جو سب میں ہر طرح کا اثر پیدا کرتا ہے ۔
لیکن ہر شخص میں روح کا ظہور فائدہ پہنچانے کے لئے ہوتا ہے ۔
کیونکہ ایک کو روح کے وسیلہ سے حکمت کا کلام عنایت ہوتا ہے اور دوسرے کو اسی روح کی موافق علمیت کا کلام ۔
کسی کو اسی روح سے ایمان اور کسی کو اسی ایک روح سے شفا دینے کی توفیق ۔
کسی کو معجزوں کی قدرت ۔ کسی کو نبوت کی ۔ کسی کو روحوں کا امتیاز ۔ کسی کو طرح طرح کی زبانیں ۔ کسی کو زبانوں کو ترجمہ کرنا ۔
لیکن یہ سب تاثیریں وہی ایک روح کرتا ہے اور جس کو جو چاہتا ہے بانٹتا ہے ۔
کیونکہ جس طرح بدن ایک ہے اور اس کے اعضا بہت سے ہیں اور بدن کے سب اعضا گو بہت سے ہیں مگر باہم مل کر ایک ہی بدن ہیں اسی طرح مسیح بھی ایک ہے ۔
کیونکہ ہم سب نے خواہ یہودی ہو خواہ یونانی ۔ خواہ غلام خواہ آزاد ۔ ایک ہی روح کے وسیلہ سے ایک بدن کے ہونے کے لئے بپتسمہ لیا اور ہم سب کو ایک ہی روح پلایا گیا ۔
چنانچہ بدن میں ایک ہی عضو نہیں بلکہ بہت سے ہیں ۔
اگر پاؤں کہے چونکہ میں ہاتھ نہیں اس لئے بدن کا نہیں تو وہ اس سبب سے بدن سے خارج تو نہیں ۔
اور اگر کان کہے چونکہ میں آنکھ نہیں اس لئے بدن کا نہیں تو وہ اس سبب سے بدن سے خارج تو نہیں ۔
اگر سارا بدن آنکھ ہوتا تو سننا کہاں ہوتا ؟ اگر سننا ہی سننا ہوتا تو سونگھنا کہاں ہوتا ؟
مگر فی الواقعی خدا نے ہر ایک عضو کو بدن میں اپنی مرضی کے موافق رکھا ہے ۔
اگر وہ سب ایک ہی عضو ہوتے تو بدن کہاں ہوتا ؟
مگر اب اعضا بہت سے ہیں لیکن بدن ایک ہی ہے ۔
پس آنکھ ہاتھ سے نہیں کہہ سکتی کہ میں تیری محتاج نہیں اور نہ سر پاؤں سے کہہ سکتا ہے کہ میں تیرا محتاج نہیں ۔
بلکہ بدن کے وہ اعضا جو اوروں سے کمزور معلوم ہوتے ہیں بہت ہی ضروری ہیں ۔
اور بدن کے وہ اعضا جنہیں ہم اوروں کی نسبت ذلیل جانتے ہیں ان ہی کو زیادہ عزت دیتے ہیں اور ہمارے نازیبا اعضا بہت زیبا ہو جاتے ہیں ۔
حالانکہ ہمارے زیبا اعضا محتاج نہیں مگر خدا نے بدن کو اس طرح مرکب کیا کہ جو عضو محتاج ہے اسی کو زیادہ عزت دی جائے ۔
تاکہ بدن میں تفرقہ نہ پڑے بلکہ اعضا ایک دوسرے کی برابر فکر رکھیں ۔
پس اگر ایک عضو دکھ پاتا ہے تو سب اعضا اس کے ساتھ دکھ پاتے ہیں اور اگر ایک عضو عزت پاتا ہے تو سب اعضا اس کے ساتھ خوش ہوتے ہیں ۔
اسی طرح تم مل کر مسیح کا بدن ہو اور فردا فردا اعضا ہو ۔
اور خدا نے کلیسیا میں الگ الگ شخص مقرر کئے ۔ پہلے رسول دوسرے نبی تیسرے استاد ۔ پھر معجزے دکھانے والے ۔ پھر شفا دینے والے ۔ مددگار ۔ منتظم ۔ طرح طرح کی زبانیں بولنے والے ۔
کیا سب رسول ہیں ؟ کیا سب نبی ہیں ؟ کیا سب استاد ہیں ؟ کیا سب معجزے دکھانے والے ہیں ؟
کیا سب کو شفا دینے کی قوت عنایت ہوئی ؟ کیا سب طرح طرح کی زبانیں بولتے ہیں ؟ کیا سب ترجمہ کرتے ہیں ؟
تم بڑی سے بڑی نعمتوں کی آرزو رکھو لیکن اور بھی سب سے عمدہ طریقہ میں تمہیں بتاتا ہوں ۔
اگر میں فرشتوں کی زبانیں بولوں اور محبت نہ رکھوں تو میں ٹھنٹھناتا پیتل یا جھنجھناتی جھانجھ ہوں ۔
اور اگر مجھے نبوت ملے اور سب بھیدوں اور کل علم کی واقفیت ہو اور میرا ایمان یہاں تک کامل ہو کہ پہاڑوں کو ہٹا دوں اور محبت نہ رکھوں تو میں کچھ بھی نہیں ۔
اور اگر اپنا سارا مال غریبوں کو کھلا دوں یا اپنا بدن جلانے کو دے دوں اور محبت نہ رکھوں تو مجھے کچھ بھی فائدہ نہیں ۔
محبت صابر ہے اور مہربان ۔ محبت حسد نہیں کرتی ۔ محبت شیخی نہیں مارتی اور پھولتی نہیں ۔
نازیبا کام نہیں کرتی ۔ اپنی بہتری نہیں چاہتی ۔ جھنجھلاتی نہیں ۔ بدگمانی نہیں کرتی ۔
بدکاری سے خوش نہیں ہوتی بلکہ راستی سے خوش ہوتی ہے ۔
سب کچھ سہہ لیتی ہے ۔ سب کچھ یقین کرتی ہے سب باتوں کی امید رکھتی ہے ۔ سب باتوں کی برداشت کرتی ہے ۔
محبت کو زوال نہیں ۔ نبوتیں ہوں تو موقوف ہو جائیں گی ۔ زبانیں ہوں تو جاتی رہیں گی ۔ علم ہو تو مٹ جائے گا ۔
کیونکہ ہمارا علم ناقص ہے اور ہماری نبوت ناتمام ۔
لیکن جب کامل آئے گا تو ناقص جاتا رہے گا ۔
جب میں بچہ تھا تو بچوں کی طرح بولتا تھا ۔ بچوں کی سی طبیعت تھی ۔ بچوں کی سی سمجھ تھی لیکن جب جوان ہؤا تو بچپن کی باتیں ترک کر دیں ۔
اب ہم کو آئینہ میں دھندلا سا دکھائی دیتا ہے مگر اس وقت روبرو دیکھیں گے ۔ اس وقت میرا علم ناقص ہے مگر اس وقت ایسے پورے طور پر پہچانوں گا جیسے میں پہچانا گیا ہوں ۔
غرض ایمان امید محبت یہ تینوں دائمی ہیں مگر افضل ان میں محبت ہے ۔
محبت کے طالب ہو اور روحانی نعمتوں کی بھی آرزو رکھو ۔ خصوصا اس کی کہ نبوت کرو ۔
کیونکہ جو بیگانہ زبان میں باتیں کرتا ہے وہ آدمیوں سے باتیں نہیں کرتا بلکہ خدا سے اس لئے کہ اس کی کوئی نہیں سمجھتا حالانکہ وہ اپنی روح کے وسیلہ سے بھید کی باتیں کہتا ہے ۔
لیکن جونبوت کرتا ہے وہ آدمیوں سے ترقی اور نصیحت اور تسلی کی باتیں کہتا ہے ۔
جو بیگانہ زبان میں باتیں کرتا ہے وہ اپنی ترقی کرتا ہے اور جو نبوت کرتا ہے وہ کلیسیا کی ترقی کرتا ہے ۔
اگرچہ میں یہ چاہتا ہوں کہ تم سب بیگانہ زبانوں میں باتیں کرو لیکن زیادہ تر یہی چاہتا ہوں کہ نبوت کرو اور اگر بیگانہ زبانیں بولنے والا کلیسیا کی ترقی کے لئے ترجمہ نہ کرے تو نبوت کرنے والا اس سے بڑا ہے ۔
پس اے بھائیو ! اگر میں تمہارے پاس آکر بیگانہ زبانوں میں باتیں کروں اور مکاشفہ یا علم یا نبوت یا تعلیم کی باتیں تم سے نہ کہوں تو تم کو مجھ سے کیا فائدہ ہوگا ؟
چنانچہ بے جان چیزوں میں بھی جن سے آواز نکلتی ہے مثلا بانسری یا بربط اگر ان کی آوازوں میں فرق نہ ہو تو جو پھونکا یا بجایا جاتا ہے وہ کیونکر پہچانا جائے ؟
اور اگر ترہی کی آواز صاف نہ ہو تو کون لڑائی کے لئے تیار کرے گا ؟
ایسے ہی تم بھی اگر زبان سے واضح بات نہ کہو تو جو کہا جاتا ہے کیونکر سمجھا جائے گا ؟ تم ہوا سے باتیں کرنے والے ٹھہرو گے ۔
دنیا میں خواہ کتنی ہی مختلف زبانیں ہوں ان میں سے کوئی بھی بے معنی نہ ہوگی ۔
پس اگر میں کسی زبان کے معنی نہ سمجھوں تو بولنے والے کے نزدیک میں اجنبی ٹھہروں گا اور بولنے والا میرے نزدیک اجنبی ٹھہرے گا ۔
پس تم جب روحانی نعمتوں کی آرزو رکھتے ہو تو ایسی کوشش کرو کہ تمہاری نعمتوں کی افزونی سے کلیسیا کی ترقی ہو ۔
اس سبب سے جو بیگانہ زبان میں باتیں کرتا ہے وہ دعا کرے کہ ترجمہ بھی کرسکے ۔
اس لئے کہ اگر میں کسی بیگانہ زبان میں دعا کروں تو میری روح تو دعا کرتی ہے مگر میری عقل بےکار ہے ۔
پس کیا کرنا چاہئے ؟ میں روح سے بھی دعا کروں گا اور عقل سے بھی دعا کروں گا ۔ روح سے بھی گاؤں گا اور عقل سے بھی گاؤں گا ۔
ورنہ اگر تو روح ہی سے حمد کرے گا تو ناواقف آدمی تیری شکرگذاری پر آمین کیونکر کہے گا ؟ اس لئے کہ وہ نہیں جانتا کہ تو کیا کہتا ہے ۔
تو تو بیشک اچھی طرح سے شکر کرتا ہے مگر دوسرے کی ترقی نہیں ہوتی ۔
میں خدا کا شکر کرتا ہوں کہ تم سب سے زیادہ زبانیں بولتا ہوں ۔
لیکن کلیسیا میں بیگانہ زبان میں دس ہزار باتیں کہنے سے مجھے یہ زیادہ پسند ہے کہ اوروں کی تعلیم کے لئے پانچ ہی باتیں عقل سے کہوں ۔
اے بھائیو ! تم سمجھ میں بچے نہ بنو ۔ بدی میں تو بچے رہو مگر سمجھ میں جوان بنو ۔
توریت میں لکھا ہے کہ خداوند فرماتا ہے میں بیگانہ زبان اور بیگانہ ہونٹوں سے اس امت سے باتیں کروں گا تو بھی وہ میری نہ سنیں گے ۔
پس بیگانہ زبانیں ایمانداروں کے لئے نہیں بلکہ بے ایمانوں کے لئے نشان ہیں اور نبوت بے ایمانوں کے لئے نہیں بلکہ ایمانداروں کے لئے نشان ہے ۔
پس اگر ساری کلیسیا ایک جگہ جمع ہو اور سب کے سب بیگانہ زبانیں بولیں اور ناواقف یا بے ایمان لوگ اندر آ جائیں تو کیا وہ تم کو دیوانہ نہ کہیں گے ؟
لیکن اگر سب نبوت کریں اور کوئی بے ایمان یا ناواقف اندر آ جائے تو سب اسے قائل کر دیں گے اور سب اسے پرکھ لیں گے ۔
اور اس کے دل کے بھید ظاہر ہو جائیں گے ۔ تب وہ منہ کے بل گر کر خدا کو سجدہ کرے گا اور اقرار کرے گا کہ بیشک خدا تم میں ہے ۔
پس اے بھائیو ! کیا کرنا چاہئے ؟ جب تم جمع ہوتے ہو تو ہر ایک کے دل میں مزمور یا تعلیم یا مکاشفہ یا بیگانہ زبان یا ترجمہ ہوتا ہے ۔ سب کچھ روحانی ترقی کے لئے ہونا چاہئے ۔
اگر بیگانہ زبان میں باتیں کرنا ہو تو دو دو یا زیادہ سے زیادہ تین تین شخص باری باری سے بولیں اور ایک شخص ترجمہ کرے ۔
اور اگر کوئی ترجمہ کرنے والا نہ ہو تو بیگانہ زبان بولنے والا کلیسیا میں چپکا رہے اور اپنے دل سے اور خدا سے باتیں کرے ۔
نبیوں میں سے دو یا تین بولیں اور باقی ان کے کلام کو پرکھیں ۔
لیکن اگر دوسرے پاس بیٹھے والے پر وحی اترے تو پہلا خاموش ہو جائے ۔
کیونکہ تم سب کے سب ایک ایک کرکے نبوت کرسکتے ہو تاکہ سب سیکھیں اور سب کو نصیحت ہو ۔
اور نبیوں کی روحیں نبیوں کے تابع ہیں ۔
کیونکہ خدا ابتری کا نہیں بلکہ امن کا بانی ہے ۔ جیسا مقدسوں کی سب کلیسیاؤں میں ہے ۔
عورتیں کلیسیا کے مجمع میں خاموش رہیں کیونکہ انہیں بولنے کا حکم نہیں بلکہ تابع رہیں جیسا توریت میں بھی لکھا ہے ۔
اور اگر کچھ سیکھنا چاہیں تو گھر میں اپنے اپنے شوہر سے پوچھیں کیونکہ عورت کا کلیسیا کے مجمع میں بولنا شرم کی بات ہے ۔
کیا خدا کا کلام تم میں سے نکلا ؟ یا صرف تم ہی تک پہنچا ہے ؟
اگر کوئی اپنے آپ کو نبی یا روحانی سمجھے تو یہ جان لے کہ جو باتیں میں تمہیں لکھتا ہوں وہ خداوند کے حکم ہیں ۔
اور اگر کوئی نہ جانے تو نہ جانے ۔
پس اے بھائیو ! نبوت کرنے کی آرزو رکھو اور زبانیں بولنے سے منع نہ کرو ۔
مگر سب باتیں شایستگی اور قرینہ کے ساتھ عمل میں آئیں ۔
اب اے بھائیو ! میں تمہیں وہی خوشخبری جتائے دیتا ہوں جو پہلے دے چکا ہوں جسے تم نے قبول بھی کر لیا تھا اور جس پر قائم بھی ہو ۔
اسی کے وسیلہ سے تم کو نجات بھی ملتی ہے بشرطیکہ وہ خوشخبری جو میں نے تمہیں دی تھی یاد رکھتے ہو ورنہ تمہارا ایمان لانا بےفائدہ ہؤا ۔
چنانچہ میں نے سب سے پہلے تم کو وہی بات پہنچا دی جو مجھے پہنچی تھی کہ مسیح کتاب مقدس کے مطابق ہمارے گناہوں کے لئے مؤا ۔
اور دفن ہؤا اور تیسرے دن کتاب مقدس کے مطابق جی اٹھا ۔
اور کیفا کو اور اس کے بعد ان بارہ کو دکھائی دیا ۔
پھر پانچ سو سے زیادہ بھائیوں کو ایک ساتھ دکھائی دیا ۔ جن میں سے اکثر اب تک موجود ہیں اور بعض سو گئے ۔
پھر یعقوب کو دکھائی دیا ۔ پھر سب رسولوں کو ۔
اور سب سے پیچھے مجھ کو جو گویا ادھورے دنوں کی پیدایش ہوں دکھائی دیا ۔
کیونکہ میں رسولوں میں سب سے چھوٹا ہوں بلکہ رسول کہلانے کے لائق نہیں اس لئے کہ میں نے خدا کی کلیسیا کو ستایا تھا ۔
لیکن جو کچھ ہوں خدا کے فضل سے ہوں اور اس کا فضل جو مجھ پر ہؤا وہ بےفائدہ نہیں ہؤا بلکہ میں نے ان سب سے زیادہ محنت کی اور یہ میری طرف سے نہیں ہوئی بلکہ خدا کے فضل سے جو مجھ پر تھا ۔
پس خواہ میں ہوں خواہ وہ ہوں ہم یہی منادی کرتے ہیں اور اسی پر تم ایمان بھی لائے ۔
پس جب مسیح کی یہ منادی کی جاتی ہے کہ وہ مردوں میں سے جی اٹھا تو تم میں سے بعض کس طرح کہتے ہیں کہ مردوں کی قیامت ہے ہی نہیں ؟
اگر مردوں کی قیامت نہیں تو مسیح بھی نہیں جی اٹھا ۔
اور اگر مسیح نہیں جی اٹھا تو ہماری منادی بھی بےفائدہ ہے اور تمہارا ایمان بھی بےفائدہ ۔
بلکہ ہم خدا کے جھوٹے گواہ ٹھہرے کیونکہ ہم نے خدا کے بابت یہ گواہی دی کہ اس نے مسیح کو جلا دیا حالانکہ نہیں جلایا اگر بالفرض مردے نہیں جی اٹھتے ۔
اور اگر مردے نہیں جی اٹھتے تو مسیح بھی نہیں جی اٹھا ۔
اور اگر مسیح نہیں جی اٹھا تو تمہارا ایمان بےفائدہ ہے تم اب تک اپنے گناہوں میں گرفتار ہو ۔
بلکہ جو مسیح میں سو گئے ہیں وہ بھی ہلاک ہوئے ۔
اگر ہم صرف اسی زندگی میں مسیح میں امید رکھتے ہیں تو سب آدمیوں سے زیادہ بدنصیب ہیں ۔
لیکن فی الواقع مسیح مردوں میں سے جی اٹھا ہے اور جو سو گئے ہیں ان میں پہلا پھل ہؤا ۔
کیونکہ جب آدمی کے سبب سے موت آئی تو آدمی ہی کے سبب سے مردوں کی قیامت بھی آئی ۔
اور جیسے آدم میں سب مرتے ہیں ویسے ہی مسیح میں سب زندہ کئے جائیں گے ۔
لیکن ہر ایک اپنی اپنی باری سے ۔ پہلا پھل مسیح ۔ پھر مسیح کے آنے پر اس کے لوگ ۔
اس کے بعد آخرت ہوگی ۔ اس وقت وہ ساری حکومت اور سارا اختیار اور قدرت نیست کرکے بادشاہی کو خدا یعنی باپ کے حوالہ کر دے گا ۔
کیونکہ جب تک کہ وہ سب دشمنوں کو اپنے پاؤں تلے نہ لے آئے اس کو بادشاہی کرنا ضرور ہے ۔
سب سے پچھلا دشمن جو نیست کیا جائے گا وہ موت ہے ۔
کیونکہ خدا نے سب کچھ اس کے پاؤں تلے کر دیا ہے مگر جب وہ فرماتا ہے کہ سب کچھ اس کے تابع کر دیا گیا تو ظاہر ہے کہ جس نے سب کچھ اس کے تابع کر دیا وہ الگ رہا ۔
اور جب سب کچھ اس کے تابع ہو جائے گا تو بیٹا خود اس کے تابع ہو جائے گا جس نے سب چیزیں اس کے تابع کر دیں تاکہ سب میں خدا ہی سب کچھ ہو ۔
ورنہ جو لوگ مردوں کے لئے بپتسمہ لیتے ہیں وہ کیا کریں گے ؟ اگر مردے جی اٹھتے ہی نہیں تو پھر کیوں ان کے لئے بپتسمہ لیتے ہیں ؟
اور ہم کیوں ہر وقت خطرے میں پڑے رہتے ہیں ؟
اے بھائیو ! مجھے اس فخر کی قسم جو ہمارے خداوند مسیح یسوع میں تم پر ہے میں ہر روز مرتا ہوں ۔
اگر میں انسان کی طرح افسس میں درندوں سے لڑا تو مجھے کیا فائدہ ؟ اگر مردے نہ جلائے جائیں گے تو آؤ کھائیں پئیں کیونکہ کل تو مر ہی جائیں گے ۔
فریب نہ کھاؤ ۔ بری صحبتیں اچھی عادتوں کو بگاڑ دیتی ہیں ۔
راستباز ہونے کے لئے ہوش میں آؤ اور گناہ نہ کرو کیونکہ بعض خدا سے ناواقف ہیں ۔ میں تمہیں شرم دلانے کو یہ کہتا ہوں ۔
اب کوئی یہ کہے گا کہ مردے کس طرح جی اٹھتے ہیں اور کیسے جسم کے ساتھ آتے ہیں ؟
اے نادان ! تو خود جو کچھ بوتا ہے جب تک وہ نہ مرے زندہ نہیں کیا جاتا ۔
اور جو تو بوتا ہے یہ وہ جسم نہیں جو پیدا ہونے والا ہے بلکہ صرف دانہ ہے ۔ خواہ گیہوں کا خواہ کسی اور چیز کا ۔
مگر خدا نے جیسا ارادہ کر لیا ویسا ہی اس کو جسم دیتا ہے اور ہر ایک بیج کو اس کا خاص جسم ۔
سب گوشت یکساں گوشت نہیں بلکہ آدمیوں کا گوشت اور ہے ۔ چوپایوں کا گوشت اور ۔ پرندوں کا گوشت اور ہے مچھلیوں کا گوشت اور ۔
آسمانی بھی جسم ہیں اور زمینی بھی مگر آسمانیوں کا جلال اور ہے زمینیوں کا اور ۔
آفتاب کا جلال اور ہے مہتاب کا جلال اور ۔ ستاروں کا جلال اور کیونکہ ستارے ستارے کے جلال میں فرق ہے ۔
مردوں کی قیامت بھی ایسی ہی ہے ۔ جسم فنا کی حالت میں بویا جاتا ہے اور بقا کی حالت میں جی اٹھتا ہے ۔
بے حرمتی کی حالت میں بویا جاتا ہے اور جلال کی حالت میں جی اٹھتا ہے ۔ کمزوری کی حالت میں بویا جاتا ہے اور قوت کی حالت میں جی اٹھتا ہے ۔
نفسانی جسم بویا جاتا ہے اور روحانی جسم جی اٹھتا ہے ۔ جب نفسانی جسم ہے تو روحانی جسم بھی ہے ۔
چنانچہ لکھا بھی ہے کہ پہلا آدمی یعنی آدم زندہ نفس بنا ۔ پچھلا آدم زندگی بخشنے والی روح بنا ۔
لیکن روحانی پہلے نہ تھا بلکہ نفسانی تھا ۔ اس کے بعد روحانی ہؤا ۔
پہلا آدمی زمین سے یعنی خاکی تھا ۔ دوسرا آدمی آسمانی ہے ۔
جیسا وہ خاکی تھا ویسے ہی اور خاکی بھی ہیں ۔ اور جیسا وہ آسمانی ہے ویسے ہی اور آسمانی بھی ہیں ۔
اور جس طرح ہم اس خاکی کی صورت پر ہوئے اسی طرح اس آسمانی کی صورت پر بھی ہوں گے ۔
اے بھائیو ! میرا مطلب یہ ہے کہ گوشت اور خون خدا کی بادشاہی کے وارث نہیں ہوسکتے اور نہ فنا بقا کی وارث ہو سکتی ہے ۔
دیکھو میں تم سے بھید کی بات کہتا ہوں ۔ ہم سب تو نہیں سوئیں گے مگر سب بدل جائیں گے ۔
اور یہ ایک دم میں ۔ ایک پل میں ۔ پچھلا نرسنگا پھونکتے ہی ہوگا کیونکہ نرسنگا پھونکا جائے گا اور مردے غیرفانی حالت میں اٹھیں گے اور ہم بدل جائیں گے ۔
کیونکہ ضرور ہے کہ یہ فانی جسم بقا کا جامہ پہنے اور یہ مرنے والا جسم حیات ابدی کا جامہ پہنے ۔
اور جب یہ فانی جسم بقا کا جامہ پہن چکے گا اور یہ مرنے والا جسم حیات ابدی کا جامہ پہن چکے گا تو وہ قول پورا ہوگا جو لکھا ہے کہ موت فتح کا لقمہ ہو گئی ۔
اے موت تیری فتح کہاں رہی ؟ اے موت تیرا ڈنک کہاں رہا ؟
موت کا ڈنک گناہ ہے اور گناہ کا زور شریعت ہے ۔
مگر خدا کا شکر ہے جو ہمارے خداوند یسوع مسیح کے وسیلہ سے ہم کو فتح بخشتا ہے ۔
پس اے میرے عزیز بھائیو ! ثابت قدم اور قائم رہو اور خداوند کے کام میں ہمیشہ افزایش کرتے رہو کیونکہ یہ جانتے ہو کہ تمہاری محنت خداوند میں بےفائدہ نہیں ہے ۔
اب اس چندے کی بابت جو مقدسوں کے لئے کیا جاتا ہے جیسا میں نے گلتیہ کی کلیسیاؤں کو حکم دیا ویسا ہی تم بھی کرو ۔
ہفتہ کے پہلے دن تم میں سے ہر شخص اپنی آمدنی کے موافق کچھ اپنے پاس رکھ چھوڑا کرے تاکہ میرے آنے پر چندے نہ کرنے پڑیں ۔
اور جب میں آؤں گا تو جنہیں تم منظور کرو گے ان کو میں خط دے کر بھیج دوں گا کہ تمہاری خیرات یروشلیم کو پہنچا دیں ۔
اور اگر میرا بھی جانا مناسب ہؤا تو وہ میرے ساتھ ہی جائیں گے ۔
اور میں مکدنیہ ہو کر تمہارے پاس آؤں گا کیونکہ مجھے مکدنیہ ہوکر جانا تو ہے ہی ۔
مگر رہوں شاید تمہارے ہی پاس اور جاڑا بھی تمہارے ہی پاس کاٹوں تاکہ جس طرف میں جانا چاہوں تم مجھے اس طرف روانہ کر دو ۔
کیونکہ میں اب راہ میں تم سے ملاقات کرنا نہیں چاہتا بلکہ مجھے امید ہے کہ خداوند نے چاہا تو کچھ عرصہ تمہارے پاس رہوں گا ۔
لیکن میں عید پنتیکست تک افسس میں رہوں گا ۔
کیونکہ میرے لئے ایک وسیع اور کارآمد دروازہ کھلا ہے اور مخالف بہت سے ہیں ۔
اگر تیمتھیس آ جائے تو خیال رکھنا کہ وہ میرے پاس بےخوف رہے کیونکہ وہ میری طرح خداوند کا کام کرتا ہے ۔
پس کوئی اسے حقیر نہ جانے بلکہ اس کو صحیح سلامت اس طرف روانہ کرنا کہ میرے پاس آ جائے کیونکہ میں منتظر ہوں کہ وہ بھائیوں سمیت آئے ۔
اور بھائی اپلوس سے میں نے بہت التماس کیا کہ تمہارے پاس بھائیوں کے ساتھ جائے مگر اس وقت جانے پر وہ مطلق راضی نہ ہؤا لیکن جب اس کو موقع ملے گا تو جائے گا ۔
جاگتے رہو ۔ ایمان میں قائم رہو ۔ مردانگی کرو ۔ مضبوط ہو ۔
جو کچھ کرتے ہو محبت سے کرو ۔
اے بھائیو ! تم ستفناس کے خاندان کو جانتے ہو کہ وہ اخیہ پہلے پھل ہیں اور مقدسوں کی خدمت کے لئے مستعد رہتے ہیں ۔
پس میں تم سے التماس کرتا ہوں کہ ایسے لوگوں کے تابع رہو بلکہ ہر ایک کے جو اس کام اور محنت میں شریک ہے ۔
اور میں ستفناس اور فرتوناتس اور اخیکس کے آنے سے خوش ہوں کیونکہ جو تم سے رہ گیا تھا انہوں نے پورا کر دیا ۔
اور انہوں نے میری اور تمہاری روح کو تازہ کیا ۔ پس ایسوں کو مانو ۔
آسیہ کی کلیسیائیں تم کو سلام کہتی ہیں ۔ اکولہ اور پرسکہ اس کلیسیا سمیت جو ان کے گھر میں ہے تمہیں خداوند میں بہت بہت سلام کہتے ہیں ۔
سب بھائی تمہیں سلام کہتے ہیں ۔ پاک بوسہ لے کر آپس میں سلام کرو ۔
میں پولس اپنے ہاتھ سے سلام لکھتا ہوں ۔
جو کوئی خداوند کو عزیز نہیں رکھتا ملعون ہو ۔ ہمارا خداوند آنے والا ہے ۔
خداوند یسوع مسیح کا فضل تم پر ہوتا رہے ۔
میری محبت مسیح یسوع میں تم سب سے رہے ۔ آمین ۔
پولس کی طرف سے جو خدا کی مرضی سے مسیح یسوع کا رسول ہے اور بھائی تیمتھیس کی طرف سے خدا کی اس کلیسیا کے نام جو کرنتھس میں ہے اور تمام اخیہ کے سب مقدسوں کے نام ۔
ہمارے باپ خدا اور خداوند یسوع مسیح کی طرف سے تمہیں فضل اور اطمینان حاصل ہوتا رہے ۔
ہمارے خداوند یسوع مسیح کے خدا اور باپ کی حمد ہو جو رحمتوں کا باپ اور ہر طرح کی تسلی کا خدا ہے ۔
وہ ہماری سب مصیبتوں میں ہم کو تسلی دیتا ہے تاکہ ہم اس تسلی کے سبب سے جو خدا ہمیں بخشتا ہے ان کو بھی تسلی دے سکیں جو کسی طرح کی مصیبت میں ہیں ۔
کیونکہ جس طرح مسیح کے دکھ ہم کو زیادہ پہنچتے ہیں اسی طرح ہماری تسلی بھی مسیح کے وسیلہ سے زیادہ ہوتی ہے ۔
اگر ہم مصیبت اٹھاتے ہیں تو تمہاری تسلی اور نجات کے واسطے اور اگر تسلی پاتے ہیں تو تمہاری تسلی کے واسطے جس کی تاثیر سے تم صبر کے ساتھ ان دکھوں کی برداشت کر لیتے ہو جو ہم بھی سہتے ہیں ۔
اور ہماری امید تمہارے بارے میں مضبوط ہے کیونکہ ہم جانتے ہیں کہ جس طرح تم دکھوں میں شریک ہو اسی طرح تسلی میں بھی ہو ۔
اے بھائیو ! ہم نہیں چاہتے کہ تم اس مصیبت سے ناواقف رہو جو آسیہ میں ہم پر پڑی کہ ہم حد سے زیادہ اور طاقت سے باہر پست ہو گئے ۔ یہاں تک کہ ہم نے زندگی سے بھی ہاتھ دھو لئے ۔
بلکہ اپنے اوپر موت کے حکم کا یقین کر چکے تھے تاکہ اپنا بھروسا نہ رکھیں بلکہ خدا کا جو مردوں کو جلاتا ہے ۔
چنانچہ اسی نے ہم کو ایسی بڑی ہلاکت سے چھڑایا اور چھڑائے گا اور ہم کو اس سے یہ امید ہے کہ آگے کو بھی چھڑاتا رہے گا ۔
اگر تم بھی مل کر دعا سے ہماری مدد کرو گے تاکہ جو نعمت ہم کو بہت لوگوں کے وسیلہ سے ملی اس کا شکر بھی بہت سے لوگ ہماری طرف سے کریں ۔
کیونکہ ہم کو اپنے دل کی اس گواہی پر فخر ہے کہ ہمارا چال چلن دنیا میں اور خاص کر تم میں جسمانی حکمت کے ساتھ نہیں بلکہ خدا کے فضل کے ساتھ یعنی ایسی پاکیزگی اور صفائی کے ساتھ رہا جو خدا کے لائق ہے ۔
ہم اور باتیں تمہیں نہیں لکھتے سوا ان کے جنہیں تم پڑھتے یا مانتے ہو اور مجھے امید ہے کہ آخر تک مانتے رہو گے ۔
چنانچہ تم میں سے کتنوں ہی نے مان بھی لیا ہے کہ ہم تمہارا فخر ہیں جس طرح ہمارے خداوند یسوع کے دن تم بھی ہمارا فخر ہوگے ۔
اور اسی بھروسے پر میں نے یہ ارادہ کیا تھا کہ پہلے تمہارے پاس آؤں تاکہ تمہیں ایک اور نعمت ملے ۔
اور تمہارے پاس ہوتا ہؤا مکدونیہ کو جاؤں اور مکدونیہ سے پھر تمہارے پاس آؤں اور تم مجھے یہودیہ کی طرف روانہ کر دو ۔
پس میں نے جو یہ ارادہ کیا تھا تو کیا تلون مزاجی سے کیا تھا ؟ یا جن باتوں کا قصد کرتا ہوں کیا جسمانی طور پر کرتا ہوں کہ ہاں ہاں بھی کروں اور نہیں نہیں بھی کروں ؟
خدا کی سچائی کی قسم کہ ہمارے اس کلام میں جو تم سے کیا جاتا ہے ہاں اور نہیں دونوں پائی نہیں جاتیں ۔
کیونکہ خدا کا بیٹا یسوع مسیح جس کی منادی ہم نے یعنی میں نے اور سلوانس اور تیمتھیس نے تم میں کی اس میں ہاں اور نہیں دونوں نہ تھیں بلکہ اس میں ہاں ہی ہاں ہوئی ۔
کیونکہ خدا کے جتنے وعدے ہیں وہ سب اس میں ہاں کے ساتھ ہیں ۔ اسی لئے اس کے ذریعہ سے آمین بھی ہوئی تاکہ ہمارے وسیلہ سے خدا کا جلال ظاہر ہو ۔
اور جو ہم کو تمہارے ساتھ مسیح میں قائم کرتا ہے اور جس نے ہم کو مسح کیا وہ خدا ہے ۔
جس نے ہم پر مہر بھی کی اور بے فائدہ میں روح کو ہمارے دلوں میں دیا ۔
میں خدا کو گواہ کرتا ہوں کہ میں اب تک کرنتھس میں اس واسطے نہیں آیا کہ مجھے تم پر رحم آتا تھا ۔
یہ نہیں کہ ہم ایمان کے بارے میں تم پر حکومت جتاتے ہیں بلکہ خوشی میں تمہارے مددگار ہیں کیونکہ تم ایمان ہی سے قائم رہتے ہو ۔
میں نے اپنے دل میں یہ قصد کیا تھا کہ پھر تمہارے پاس غمگین ہو کر نہ آؤں ۔
کیونکہ اگر میں تم کو غمگین کروں تو مجھے کون خوش کرے گا ۔ سوا اس کے جو میرے سبب سے غمگین ہؤا ؟
اور میں نے تم کو وہی بات لکھی تھی تاکہ ایسا نہ ہو کہ مجھے آکر جن سے خوش ہونا چاہئے تھا میں ان کے سبب سے غمگین ہوں کیونکہ مجھے تم سب پر اس بات کا بھروسا ہے کہ جو میری خوشی ہے وہی تم سب کی ہے ۔
کیونکہ میں نے بڑی مصیبت اور دلگیری کی حالت میں بہت سے آنسو بہا بہا کر تم کو لکھا تھا لیکن اس واسطے نہیں کہ تم کو غم ہو بلکہ اس واسطے کہ تم اس بڑی محبت کو معلوم کرو جو مجھے تم سے ہے ۔
اور اگر کوئی شخص غم کا باعث ہؤا ہے تو میرے ہی غم کا نہیں بلکہ ( تاکہ اس پر زیادہ سختی نہ کروں ) کسی قدر تم سب کے غم کا باعث ہؤا ۔
یہی سزا جو اس نے اکثروں کی طرف سے پائی ایسے شخص کے واسطے کافی ہے ۔
پس برعکس اس کے یہی بہتر ہے کہ اس کا قصور معاف کرو اور تسلی دو تاکہ وہ غم کی کثرت سے تباہ نہ ہو ۔
اس لئے میں تم سے التماس کرتا ہوں کہ اس کے بارے میں محبت کا فتویٰ دو ۔
کیونکہ میں نے اس واسطے بھی لکھا تھا کہ تمہیں آزما لوں کہ سب باتوں میں فرمانبردار ہو یا نہیں ۔
جسے تم کچھ معاف کرتے ہو اسے میں بھی معاف کرتا ہوں کیونکہ جو کچھ میں نے معاف کیا اگر کیا تو مسیح کا قائم مقام ہوکر تمہاری خاطر معاف کیا ۔
تاکہ شیطان کا ہم پر داؤ نہ چلے کیونکہ ہم اس کے حیلوں سے ناواقف نہیں ۔
اور جب میں مسیح کی خوشخبری دینے کو تروآس میں آیا اور خداوند میں میرے لئے دروازہ کھل گیا ۔
تو میری روح کو آرام نہ ملا اس لئے کہ میں نے اپنے بھائی ططس کو نہ پایا ۔ پس ان سے رخصت ہوکر مکدنیہ کو چلا گیا ۔
مگر خدا کا شکر ہے جو مسیح میں ہم کو ہمیشہ اسیروں کی طرح گشت کراتا ہے اور اپنے علم کی خوشبو ہمارے وسیلہ سے ہر جگہ پھیلاتا ہے ۔
کیونکہ ہم خدا کے نزدیک نجات پانے والوں اور ہلاک ہونے والوں دونوں کے لئے مسیح کی خوشبو ہیں ۔
بعض کے واسطے تو مرنے کے لئے موت کی بو اور بعض کے واسطے جینے کے لئے زندگی کی بو ہیں اور کون ان باتوں کے لائق ہے ؟
کیونکہ ہم ان بہت لوگوں کی مانند نہیں جو خدا کے کلام میں آمیزش کرتے ہیں بلکہ دل کی صفائی سے اور خدا کی طرف سے خدا کو حاضر جان کر مسیح میں بولتے ہیں ۔
کیا ہم پھر اپنی نیک نامی جتانا شروع کرتے ہیں ؟ یا ہم کو بعض کی طرح نیک نامی کے خط تمہارے پاس لانے یا تم سے لینے کی حاجت ہے ؟
ہمارا جو خط ہمارے دلوں پر لکھا ہؤا ہے وہ تم ہو اور اسے سب آدمی جانتے اور پڑھتے ہیں ۔
ظاہر ہے کہ تم مسیح کا وہ خط ہو جو ہم نے خادموں کے طور پر لکھا ۔ سیاہی سے نہیں بلکہ زندہ خدا کی روح سے ۔ پتھر کی تختیوں پر نہیں بلکہ گوشت کی یعنی دل کی تختیوں پر ۔
ہم مسیح کی معرفت خدا پر ایسا ہی بھروسا رکھتے ہیں ۔
یہ نہیں کہ بذات خود ہم اس لائق ہیں کہ اپنی طرف سے کچھ خیال بھی کر سکیں بلکہ ہماری لیاقت خدا کی طرف سے ہے ۔
جس نے ہم کو نئے عہد کے خادم ہونے کے لائق بھی کیا ۔ لفظوں کے خادم نہیں بلکہ روح کے کیونکہ لفظ مار ڈالتے ہیں مگر روح زندہ کرتی ہے ۔
اور جب موت کا وہ عہد جس کے حروف پتھروں پر کھودے گئے تھے ایسا جلال والا ہؤا کہ بنی اسرائیل موسیٰ کے چہرہ پر اس جلال کے سبب سے جو اس کے چہرہ پر تھا غور سے نظر نہ کر سکے حالانکہ وہ گھٹتا جاتا تھا ۔
تو روح کا عہد تو ضرور ہی جلال والا ہوگا ۔
کیونکہ جب مجرم ٹھہرانے والا عہد جلال والا تھا تو راستبازی کا عہد تو ضرور ہی جلال والا ہوگا ۔
بلکہ اس صورت میں وہ جلال والا اس بے انتہا جلال کے سبب سے بے جلال ٹھہرا ۔
کیونکہ جب مٹنے والی چیز جلال والی تھی تو باقی رہنے والی چیز تو ضرور ہی جلال والی ہوگی ۔
پس ہم ایسی امید کرکے بڑی دلیری سے بولتے ہیں ۔
اور موسیٰ کی طرح نہیں ہیں جس نے اپنے چہرہ پر نقاب ڈالا تاکہ بنی اسرائیل اس مٹنے والی چیز کے انجام کو نہ دیکھ سکیں ۔
لیکن ان کے خیالات کثیف ہو گئے کیونکہ آج تک پرانے عہد نامہ کو پڑھتے وقت ان کے دلوں پر وہی پردہ پڑا رہتا ہے اور وہ مسیح میں اٹھ جاتا ہے ۔
مگر آج تک جب کبھی موسیٰ کی کتاب پڑھی جاتی ہے تو ان کے دل پر پردہ پڑا رہتا ہے ۔
لیکن جب کبھی ان کا دل خداوند کی طرف پھرے گا تو وہ پردہ اٹھ جائے گا ۔
اور وہ خداوند روح ہے اور جہاں کہیں خداوند کا روح ہے وہاں آزادی ہے ۔
مگر جب ہم سب کے بے نقاب چہروں سے خداوند کا جلال اس طرح منعکس ہوتا ہے جس طرح آئینہ میں تو اس خداوند کے وسیلہ سے جو روح ہے ہم اسی جلالی صورت میں درجہ بدرجہ بدلتے جاتے ہیں ۔
پس جب ہم پر ایسا رحم ہؤا کہ ہمیں یہ خدمت ملی تو ہم ہمت نہیں ہارتے ۔
بلکہ ہم نے شرم کی پوشیدہ باتوں کو ترک کر دیا اور مکاری کی چال نہیں چلتے ۔ نہ خدا کے کلام میں آمیزش کرتے ہیں بلکہ حق ظاہر کرکے خدا کے روبرو ہر ایک آدمی کے دل میں اپنی نیکی بٹھاتے ہیں ۔
اور اگر ہماری خوشخبری پر پردہ پڑا ہے تو ہلاک ہونے والوں ہی کے واسطے پڑا ہے ۔
یعنی ان بے ایمانوں کے واسطے جن کی عقلوں کو اس جہان کے خدا نے اندھا کر دیا ہے تاکہ مسیح جو خدا کی صورت ہے اس کے جلال کی خوشخبری کی روشنی ان پر نہ پڑے ۔
کیونکہ ہم اپنی نہیں بلکہ مسیح یسوع کی منادی کرتے ہیں کہ وہ خداوند ہے اور اپنے حق میں یہ کہتے ہیں کہ یسوع کی خاطر تمہارے غلام ہیں ۔
اس لئے کہ خدا ہی ہے جس نے فرمایا کہ تاریکی میں سے نور چمکے اور وہی ہمارے دلوں میں چمکا تاکہ خدا کے جلال کی پہچان کا نور یسوع مسیح کے چہرہ سے جلوہ گر ہو ۔
لیکن ہمارے پاس یہ خزانہ مٹی کے برتنوں میں رکھا ہے تاکہ یہ حد سے زیادہ قدرت ہماری طرف سے نہیں بلکہ خدا کی طرف سے معلوم ہو ۔
ہم ہر طرف سے مصیبت تو اٹھاتے ہیں لیکن لاچار نہیں ہوتے ۔ حیران تو ہوتے ہیں مگر نہ امید نہیں ہوتے ۔
ستائے تو جاتے ہیں مگر اکیلے نہیں چھوڑے جاتے ۔ گرائے تو جاتے ہیں لیکن ہلاک نہیں ہوتے ۔
ہم ہر وقت اپنے بدن میں یسوع کی موت لئے پھرتے ہیں تاکہ یسوع کی زندگی بھی ہمارے بدن میں ظاہر ہو ۔
کیونکہ ہم جیتے جی یسوع کی خاطر ہمیشہ موت کے حوالہ کئے جاتے ہیں تاکہ یسوع کی زندگی بھی ہمارے فانی جسم میں ظاہر ہو ۔
پس موت تو ہم میں اثر کرتی ہے اور زندگی تم میں ۔
اور چونکہ ہم میں وہی ایمان کی روح ہے جس کی بابت لکھا ہے کہ میں ایمان لایا اور اسی لئے بولا ۔ پس ہم بھی ایمان لائے اور اسی لئے بولتے ہیں ۔
کیونکہ ہم جانتے ہیں کہ جس نے خداوند یسوع کو جلایا وہ ہم کو بھی یسوع کے ساتھ شامل جان کر جلائے گا اور تمہارے ساتھ اپنے سامنے حاضر کرے گا ۔
اس لئے کہ سب چیزیں تمہارے واسطے ہیں تاکہ بہت سے لوگوں کے سبب سے فضل زیادہ ہوکر خدا کے جلال کے لئے شکرگذاری بھی بڑھائے ۔
اس لئے ہم ہمت نہیں ہارتے بلکہ گو ہماری ظاہری انسانیت زائل ہوتی جاتی ہے پھر بھی ہماری باطنی انسانیت روز بروز نئی ہوتی جاتی ہے ۔
کیونکہ ہماری دم بھر کی ہلکی سی مصیبت ہمارے لئے ازحد بھاری اور ابدی جلال پیدا کرتی جاتی ہے ۔
جس حال میں کہ ہم دیکھی ہوئی چیزوں پر نہیں بلکہ اندیکھی چیزوں پر نظر کرتے ہیں کیونکہ دیکھی ہوئی چیزیں چند روزہ ہیں مگر اندیکھی چیزیں ابدی ہیں ۔
کیونکہ ہم جانتے ہیں کہ جب ہمارا خیمہ کا گھر جو زمین پر ہے گرایا جائے گا تو ہم کو خدا کی طرف سے آسمان پر ایک ایسی عمارت ملے گی جو ہاتھ کا بنا ہؤا گھر نہیں بلکہ ابدی ہے ۔
چنانچہ ہم اس میں کراہتے ہیں اور بڑی آرزو رکھتے ہیں کہ اپنے آسمانی گھر سے ملبس ہو جائیں ۔
تاکہ ملبس ہونے کے باعث ننگے نہ پائے جائیں ۔
کیونکہ ہم اس خیمہ میں رہ کر بوجھ کے مارے کراہتے ہیں ۔ اس لئے نہیں کہ یہ لباس اتارنا چاہتے ہیں بلکہ اس پر اور پہننا چاہتے ہیں تاکہ وہ جو فانی ہے زندگی میں غرق ہو جائے ۔
اور جس نے ہم کو اس بات کے لئے تیار کیا وہ خدا ہے اور اسی نے ہمیں روح بیعانہ میں دیا ۔
پس ہمیشہ ہماری خاطر جمع رہتی ہے اور یہ جانتے ہیں کہ جب تک ہم بدن کے وطن میں ہیں خداوند کے ہاں سے جلاوطن ہیں ۔
کیونکہ ہم ایمان پر چلتے ہیں نہ کہ آنکھوں دیکھے پر ۔
غرض ہماری خاطر جمع ہے اور ہم کو بدن کے وطن سے جدا ہوکر خداوند کے وطن میں رہنا زیادہ منظور ہے ۔
اسی واسطے ہم یہ حوصلہ رکھتے ہیں کہ وطن میں ہوں خواہ جلاوطن اس کو خوش کریں ۔
کیونکہ ضرور ہے کہ مسیح کے تخت عدالت کے سامنے جاکر ہم سب کا حال ظاہر کیا جائے تاکہ ہر شخص اپنے ان کاموں کا بدلہ پائے جو اس نے بدن کے وسیلہ سے کئے ہوں ۔ خواہ بھلے ہوں خواہ برے ۔
پس ہم خداوند کے خوف کو جان کر آدمیوں کو سمجھاتے ہیں اور خدا پرہمارا حال ظاہر ہے اور مجھے امید ہے کہ تمہارے دلوں پر بھی ظاہر ہؤا ہوگا ۔
ہم پھر اپنی نیک نامی تم پر نہیں جتاتے بلکہ ہم اپنے سبب سے تم کو فخر کرنے کا موقع دیتے ہیں تاکہ تم ان کو جواب دے سکو جو ظاہر پر فخر کرتے ہیں اور باطن پر نہیں ۔
اگر ہم بیخود ہیں تو خدا کے واسطے ہیں اور اگر ہوش میں ہیں تو تمہارے واسطے ۔
کیونکہ مسیح کی محبت ہم کو مجبور کر دیتی ہے اس لئے کہ ہم یہ سمجھتے ہیں کہ جب ایک سب کے واسطے مؤا تو سب مر گئے ۔
اور وہ اس لئے سب کے واسطے مؤا کہ جو جیتے ہیں وہ آگے کو اپنے لئے نہ جئیں بلکہ اس کے لئے جو ان کے واسطے مؤا اور پھر جی اٹھا ۔
پس اب سے ہم کسی کو جسم کی حیثیت سے نہ پہچانیں گے ۔ ہاں اگرچہ مسیح کو بھی جسم کی حیثیت سے جانا تھا مگر اب سے نہیں جانیں گے ۔
اس لئے اگر کوئی مسیح میں ہے تو وہ نیا مخلوق ہے ۔ پرانی چیزیں جاتی رہیں ۔ دیکھو وہ نئی ہوگئیں ۔
اور سب چیزیں خدا کی طرف سے ہیں جس نے مسیح کے وسیلہ سے اپنے ساتھ ہمارا میل ملاپ کر لیا اور میل ملاپ کی خدمت ہمارے سپرد کی ۔
مطلب یہ ہے کہ خدا نے مسیح میں ہوکر اپنے ساتھ دنیا کا میل ملاپ کر لیا اور ان کی تقصیروں کو ان کے ذمہ نہ لگایا اور اس نے میل ملاپ کا پیغام ہمیں سونپ دیا ہے ۔
پس ہم مسیح کے ایلچی ہیں ۔ گویا ہمارے وسیلہ سے خدا التماس کرتا ہے ۔ ہم مسیح کی طرف سے منت کرتے ہیں کہ خدا سے میل ملاپ کر لو ۔
جو گناہ سے واقف نہ تھا اسی کو اس نے ہمارے واسطے گناہ ٹھہرایا تاکہ ہم اس میں ہوکر خدا کی راستبازی ہو جائیں ۔
اور ہم جو اس کے ساتھ کام میں شریک ہیں یہ بھی التماس کرتے ہیں کہ خدا کا فضل جو تم پر ہؤا بےفائدہ نہ رہنے دو ۔
کیونکہ وہ فرماتا ہے کہ میں نے قبولیت کے وقت تیری سن لی اور نجات کے دن تیری مدد کی ۔ دیکھو اب قبولیت کا وقت ہے ۔ دیکھو یہ نجات کا دن ہے ۔
ہم کسی بات میں ٹھوکر کھانے کا کوئی موقع نہیں دیتے تاکہ ہماری خدمت پر حرف نہ آئے ۔
بلکہ خدا کے خادموں کی طرح ہر بات سے اپنی خوبی ظاہر کرتے ہیں ۔ بڑے صبر سے ۔ مصیبت سے ۔ احتیاج سے ۔ تنگی سے ۔
کوڑے کھانے سے ۔ قید ہونے سے ۔ ہنگاموں سے ۔ محنتوں سے ۔ بیداری سے ۔ فاقوں سے ۔
پاکیزگی سے ۔ علم سے ۔ تحمل سے ۔ مہربانی سے ۔ روح القدس سے ۔ بے ریا محبت سے ۔
کلام سے ۔ خدا کی قدرت سے ۔ راستبازی کے ہتھیاروں کے وسیلہ سے جو دہنے بائیں ہیں ۔
عزت اور بے عزتی کے وسیلہ سے ۔ بدنامی اور نیک نامی کے وسیلہ سے گو گمراہ کرنے والے معلوم ہوتے ہیں پھر بھی سچے ہیں ۔
گمناموں کی مانند ہیں تو بھی مشہور ہیں ۔ مرتے ہوؤں کی مانند ہیں مگر دیکھو جیتے ہیں ۔ مار کھانے والوں کی مانند ہیں مگر جان سے مارے نہیں جاتے ۔
غمگینوں کی مانند ہیں لیکن ہمیشہ خوش رہتے ہیں ۔ کنگالوں کی مانند ہیں مگر بہتیروں کو دولتمند کر دیتے ہیں ۔ ناداروں کی مانند ہیں تو بھی سب کچھ رکھتے ہیں ۔
اے کرنتھیو ! ہم نے تم سے کھل کر باتیں کیں اور ہمارا دل تمہاری طرف سے کشادہ ہوگیا ۔
ہمارے دلوں میں تمہارے لئے تنگی نہیں مگر تمہارے دلوں میں تنگی ہے ۔
پس میں فرزند جان کر تم سے کہتا ہوں کہ تم بھی اس کے بدلہ میں کشادہ دل ہو جاؤ ۔
بے ایمانوں کے ساتھ ناہموار جوئے میں نہ جتو کیونکہ راستبازی اور بے دینی میں کیا میل جول ؟ یا روشنی اور تاریکی میں کیا شراکت ؟
مسیح کو بلیعال کے ساتھ کیا موافقت ؟ یا ایماندار کا بے ایمان سے کیا واسطہ ؟
اور خدا کے مقدس کو بتوں سے کیا مناسبت ہے ؟ کیونکہ ہم زندہ خدا کا مقدس ہیں ۔ چنانچہ خدا نے فرمایا ہے کہ میں ان میں بسوں گا اور ان میں چلوں پھروں گا اور میں ان کا خدا ہوں گا اور وہ میری امت ہونگے ۔
اس واسطے خداوند فرماتا ہے کہ ان میں سے نکل کر الگ رہو اور ناپاک چیز کو نہ چھوؤ تو میں تم کو قبول کر لوں گا ۔
اور تمہارا باپ ہوں گا اور تم میرے بیٹے بیٹیاں ہوگے ۔ یہ خداوند قادر مطلق کا قول ہے ۔
پس اے عزیزو ! چونکہ ہم سے ایسے وعدے کئے گئے آؤ ہم اپنے آپ کو ہر طرح کی جسمانی اور روحانی آلودگی سے پاک کریں اور خدا کے خوف کے ساتھ پاکیزگی کو کمال تک پہنچائیں ۔
ہم کو اپنے دل میں جگہ دو ۔ ہم نے کسی سے بے انصافی نہیں کی ۔ کسی کو نہیں بگاڑا ۔ کسی سے دغا نہیں کی ۔
میں تمہیں مجرم ٹھہرانے کے لئے یہ نہیں کہتا کیونکہ پہلے ہی کہہ چکا ہوں کہ تم ہمارے دلوں میں ایسے بس گئے ہو کہ ہم تم ایک ساتھ مریں اور جئیں ۔
میں تم سے بڑی دلیری کے ساتھ باتیں کرتا ہوں ۔ مجھے تم پر بڑا فخر ہے ۔ مجھ کو پوری تسلی ہو گئی ہے ۔ جتنی مصیبتیں ہم پر آتی ہیں ان سب میں میرا دل خوشی سے لبریز رہتا ہے ۔
کیونکہ جب ہم مکدنیہ میں آئے اس وقت بھی ہمارے جسم کو چین نہ ملا بلکہ ہر طرف سے مصیبت میں گرفتار رہے ۔ باہر لڑائیاں تھیں ۔ اندر دہشتیں ۔
تو بھی عاجزوں کو تسلی بخشنے والے یعنی خدا نے ططس کے آنے سے ہم کو تسلی بخشی ۔
اور نہ صرف اس کے آنے سے بلکہ اس کی اس تسلی سے بھی جو اس کو تمہاری طرف سے ہوئی اور اس نے تمہارا اشتیاق ۔ تمہارا غم اور تمہارا جوش جو میری بابت تھا ہم سے بیان کیا جس سے میں اور بھی خوش ہؤا ۔
گو میں نے تم کو اپنے خط سے غمگین کیا مگر اس سے پچھتاتا نہیں ۔ اگرچہ پہلے پچھتاتا تھا چنانچہ دیکھتا ہوں کہ اس خط سے تم کو غم ہؤا گو تھوڑے ہی عرصہ تک رہا ۔
اب میں اس لئے خوش نہیں ہوں کہ تم کو غم ہؤا بلکہ اس لئے کہ تمہارے غم کا انجام توبہ ہؤا کیونکہ تمہارا غم خدا پرستی کا تھا تاکہ تم کو ہماری طرف سے کسی طرح کا نقصان نہ ہو ۔
کیونکہ خدا پرستی کا غم ایسی توبہ پیدا کرتا ہے جس کا انجام نجات ہے اور اس سے پچھتانا نہیں پڑتا مگر دنیا کا غم موت پیدا کرتا ہے ۔
پس دیکھو اسی بات نے کہ تم خدا پرستی کے طور پر غمگین ہوئے تم میں کس قدر سرگرمی اور عذر اور خفگی اور خوف اور اشتیاق اور جوش اور انتقام پیدا کیا ! تم نے ہر طرح سے ثابت کر دکھایا کہ تم اس امر میں بری ہو ۔
پس اگرچہ میں نے تم کو لکھا تھا مگر نہ اس کے باعث لکھا جس نے بے انصافی کی اور نہ اس کے باعث جس پر بے انصافی ہوئی بلکہ اس لئے کہ تمہاری سرگرمی جو ہمارے واسطے ہے خدا کے حضور تم پر ظاہر ہو جائے ۔
اسی لئے ہم کو تسلی ہوئی ہے اور ہماری اس تسلی میں ہم کو ططس کی خوشی کے سبب سے اور بھی زیادہ خوشی ہوئی کیونکہ تم سب کے باعث اس کی روح پھر تازہ ہو گئی ۔
اور اگر میں نے اس کے سامنے تمہاری بابت کچھ فخر کیا تو شرمندہ نہ ہؤا بلکہ جس طرح ہم نے سب باتیں تم سے سچائی سے کہیں اسی طرح جو فخر ہم نے ططس کے سامنے کیا وہ بھی سچ نکلا ۔
اور جب اس کو تم سب کی فرمانبرداری یاد آتی ہے کہ تم کس طرح ڈرتے اور کانپتے ہوئے اس سے ملے تو اس کی دلی محبت تم سے اور بھی زیادہ ہوتی جاتی ہے ۔
میں خوش ہوں کہ ہر بات میں تمہاری طرف سے میری خاطر جمع ہے ۔
اب اے بھائیو ! ہم تم کو خدا کے اس فضل کی خبر دیتے ہیں جو مکدنیہ کی کلیسیاؤں پر ہؤا ہے ۔
کہ مصیبت کی بڑی آزمایش میں ان کی بڑی خوشی اور سخت غریبی نے ان کی سخاوت کو حد سے زیادہ کر دیا ۔
اور میں گواہی دیتا ہوں کہ انہوں نے مقدور کے موافق بلکہ مقدور سے بھی زیادہ اپنی خوشی سے دیا ۔
اور اس خیرات اور مقدسوں کی خدمت کی شراکت کی بابت ہم سے بڑی منت کے ساتھ درخواست کی ۔
اور ہماری امید کے موافق ہی نہیں دیا بلکہ اپنے آپ کو پہلے خداوند کے اور پھر خدا کی مرضی سے ہمارے سپرد کیا ۔
اس واسطے ہم نے ططس کو نصیحت کی کہ جیسے اس نے پہلے شروع کیا تھا ویسے ہی تم میں اس خیرات کے کام کو پورا بھی کرے ۔
پس جیسے تم ہر بات میں ایمان اور کلام اور علم اور پوری سرگرمی اور اس محبت میں جو ہم سے رکھتے ہو سبقت لے گئے ہو ویسے ہی اس خیرات کے کام میں بھی سبقت لے جاؤ ۔
میں حکم کے طور پر نہیں کہتا بلکہ اس لئے کہ اوروں کی سرگرمی سے تمہاری محبت کی سچائی کو آزماؤں ۔
کیونکہ تم ہمارے خداوند یسوع مسیح کے فضل کو جانتے ہو کہ وہ اگرچہ دولتمند تھا مگر تمہاری خاطر غریب بن گیا تاکہ تم اس کی غریبی کے سبب سے دولتمند ہو جاؤ ۔
اور میں اس امر میں اپنی رائے دیتا ہوں کیونکہ یہ تمہارے لئے مفید ہے اس لئے کہ تم پچھلے سال سے نہ صرف اس کام میں بلکہ اس کے ارادہ میں بھی اول تھے ۔
پس اب اس کام کو پورا بھی کرو تاکہ جیسے تم ارادہ کرنے میں مستعد تھے ویسے ہی مقدور کے موافق تکمیل بھی کرو ۔
کیونکہ اگر نیت ہو تو خیرات اس کے موافق مقبول ہو گی جو آدمی کے پاس ہے نہ اس کے موافق جو اس کے پاس نہیں ۔
یہ نہیں کہ اوروں کو آرام ملے اور تم کو تکلیف ہو ۔
بلکہ برابری کے طور پر اس وقت تمہاری دولت سے ان کی کمی پوری ہو تاکہ ان کی دولت سے بھی تمہاری کمی پوری ہو اور اس طرح برابری ہو جائے ۔
چنانچہ لکھا ہے کہ جس نے بہت جمع کیا اس کا کچھ زیادہ نہ نکلا اور جس نے تھوڑا جمع کیا اس کا کچھ کم نہ نکلا ۔
خدا کا شکر ہے جو ططس کے دل میں تمہارے واسطے ویسی ہی سرگرمی پیدا کرتا ہے ۔
کیونکہ اس نے ہماری نصیحت کو مان لیا بلکہ بڑا سرگرم ہو کر اپنی خوشی سے تمہاری طرف روانہ ہؤا ۔
اور ہم نے اس کے ساتھ اس بھائی کو بھیجا جس کی تعریف خوشخبری کے سبب سے تمام کلیسیاؤں میں ہوتی ہے ۔
اور صرف یہی نہیں بلکہ وہ کلیسیاؤں کی طرف سے اس خیرات کے بارے میں ہمارا ہمسفر مقرر ہؤا اور ہم یہ خدمت اس لئے کرتے ہیں کہ خداوند کا جلال اور ہمارا شوق ظاہر ہو ۔
اور ہم بچتے رہتے ہیں کہ جس بڑی خیرات کے بارے میں خدمت کرتے ہیں اس کی بابت کوئی ہم پر حرف نہ لائے ۔
کیونکہ ہم ایسی چیزوں کی تدبیر کرتے ہیں جو نہ صرف خداوند کے نزدیک بھلی ہیں بلکہ آدمیوں کے نزدیک بھی ۔
اور ہم نے ان کے ساتھ اپنے اس بھائی کو بھیجا ہے جس کو ہم نے بہت سی باتوں میں بار ہا آزما کر سرگرم پایا ہے مگر چونکہ اس کو تم پر بڑا بھروسا ہے اس لئے اب بہت زیادہ سرگرم ہے ۔
اگر کوئی ططس کی بابت پوچھے تو وہ میرا شریک اور تمہارے واسطے میرا ہم خدمت ہے ۔ اگر ہمارے بھائیوں کی بابت پوچھا جائے تو وہ کلیسیاؤں کے قاصد اور مسیح کا جلال ہیں ۔
پس اپنی محبت اور ہمارا وہ فخر جو تم پر ہے کلیسیاؤں کے روبرو ان پر ثابت کرو ۔
جو خدمت مقدسوں کے واسطے کی جاتی ہے اس کی بابت مجھے تم کو لکھا فضول ہے ۔
کیونکہ میں تمہارا شوق جانتا ہوں جس کے سبب سے مکدنیہ کے لوگوں کے آگے تم پر فخر کرتا ہوں کہ اخیہ کے لوگ پچھلے سال سے تیار ہیں اور تمہاری سرگرمی نے اکثر لوگوں کو ابھارا ۔
لیکن میں نے بھائیوں کو اس لئے بھیجا کہ ہم جو فخر اس بارے میں تم پر کرتے ہیں وہ بے اصل نہ ٹھہرے بلکہ تم میرے کہنے کے موافق تیار رہو ۔
ایسا نہ ہو کہ اگر مکدنیہ کے لوگ میرے ساتھ آئیں اور تم کو تیار نہ پائیں تو ہم ( یہ نہیں کہتے کہ تم ) اس بھروسے کے سبب سے شرمندہ ہوں ۔
اس لئے میں نے بھائیوں سے یہ درخواست کرنا ضرور سمجھا کہ وہ پہلے سے تمہارے پاس جاکر تمہاری موعودہ بخشش کو پیشتر سے تیار کر رکھیں تاکہ وہ بخشش کی طرح تیار رہے نہ کہ زبردستی کے طور پر ۔
لیکن بات یہ ہے کہ جو تھوڑا بوتا ہے وہ تھوڑا کاٹے گا اور جو بہت بوتا ہے وہ بہت کاٹے گا ۔
جس قدر ہر ایک نے اپنے دل میں ٹھہرایا ہے اسی قدر دے ۔ نہ دریغ کرکے اور نہ لاچاری سے کیونکہ خدا خوشی سے دینے والے کو عزیز رکھتا ہے ۔
اور خدا تم پر ہر طرح کا فضل کثرت سے کر سکتا ہے تاکہ تم کو ہمیشہ ہر چیز کافی طور پر ملا کرے اور ہر نیک کام کے لئے تمہارے پاس بہت کچھ موجود رہا کرے ۔
چنانچہ لکھا ہے کہ اس نے بکھیرا ہے ۔ اس نے کنگالوں کو دیا ہے ۔ اس کی راستبازی ابد تک باقی رہے گی ۔
پس جو بونے والے کے لئے بیج اور کھانے والے کے لئے روٹی بہم پہنچاتا ہے وہی تمہارے لئے بیج بہم پہنچائے گا اور اس میں ترقی دے گا اور تمہاری راستبازی کے پھلوں کو بڑھائے گا ۔
اور تم ہر چیز کو افراط سے پاکر سب طرح کی سخاوت کرو گے جو ہمارے وسیلہ سے خدا کی شکرگذاری کا باعث ہوتی ہے ۔
کیونکہ اس خدمت کے انجام دینے سے نہ صرف مقدسوں کی احتیاجیں رفع ہوتی ہیں بلکہ بہت لوگوں کی طرف سے خدا کی بڑی شکرگذاری ہوتی ہے ۔
اس لئے کہ جو نیت اس خدمت سے ثابت ہوئی اس کے سبب سے وہ خدا کی تمجید کرتے ہیں کہ تم مسیح کی خوشخبری کا اقرار کرکے اس پر تابعداری سے عمل کرتے ہو اور ان کی اور سب لوگوں کی مدد کرنے میں سخاوت کرتے ہو ۔
اور وہ تمہارے لئے دعا کرتے ہیں اور تمہارے مشتاق ہیں اس لئے کہ تم پر خدا کا بڑا ہی فضل ہے ۔
شکر خدا کا اس کی اس بخشش پر جو بیان سے باہر ہے ۔
میں پولس جو تمہارے روبرو عاجز اور پیٹھ پچھے تم پر دلیر ہوں مسیح کا حلم اور نرمی یاد دلا کر خود تم سے التماس کرتا ہوں ۔
بلکہ منت کرتا ہوں کہ مجھے حاضر ہوکر اس بےباکی کے ساتھ دلیر نہ ہونا پڑے جس سے میں بعض لوگوں پر دلیر ہونے کا قصد رکھتا ہوں جو ہمیں یوں سمجھتے ہیں کہ ہم جسم کے مطابق زندگی گذارتے ہیں ۔
کیونکہ ہم اگرچہ جسم میں زندگی گذارتے ہیں مگر جسم کے طور پر لڑتے نہیں ۔
اس لئے کہ ہماری لڑائی کے ہتھیار جسمانی نہیں بلکہ خدا کے نزدیک قلعوں کو ڈھا دینے کے قابل ہیں ۔
چنانچہ ہم تصورات اور ہر ایک اونچی چیز کو جو خدا کی پہچان کے برخلاف سر اٹھائے ہوئے ہے ڈھا دیتے ہیں اور ہر ایک خیال کو قید کرکے مسیح کا فرمانبردار بنا دیتے ہیں ۔
اور ہم تیار ہیں کہ جب تمہاری فرمانبرداری پوری ہو تو ہر طرح کی نافرمانی کا بدلہ لیں ۔
تم ان چیزوں پر نظر کرتے ہو جو آنکھوں کے سامنے ہیں ۔ اگر کسی کو اپنے آپ پر یہ بھروسا ہے کہ وہ مسیح کا ہے تو اپنے دل میں یہ بھی سوچ لے کہ جیسے وہ مسیح کا ہے ویسے ہی ہم بھی ہیں ۔
کیونکہ اگر میں اس اختیار پر کچھ زیادہ فخر بھی کروں جو خداوند نے تمہارے بنانے کے لئے دیا ہے نہ کہ بگاڑنے کے لئے تو میں شرمندہ نہ ہوں گا ۔
یہ میں اس لئے کہتا ہوں کہ خطوں کے ذریعہ سے تم کو ڈرانے والا نہ ٹھہروں ۔
کیونکہ کہتے ہیں کہ اس کے خط تو البتہ مؤثر اور زبردست ہیں لیکن جب خود موجود ہوتا ہے تو کمزور سا معلوم ہوتا ہے اور اس کی تقریر لچر ہے ۔
پس ایسا کہنے والا سمجھ رکھے کہ جیسا پیٹھ پیچھے خطوں میں ہمارا کلام ہے ویسا ہی موجودگی کے وقت ہمارا کام بھی ہوگا ۔
کیونکہ ہماری یہ جرأت نہیں کہ اپنے آپ کو ان چند شخصوں میں شمار کریں یا ان سے کچھ نسبت دیں جو اپنی نیک نامی جتاتے ہیں لیکن وہ خود اپنے آپ کو آپس میں وزن کرکے اور اپنے آپ کو ایک دوسرے سے نسبت دے کر نادان ٹھہرتے ہیں ۔
لیکن ہم اندازہ سے زیادہ فخر نہ کریں گے بلکہ اسی علاقہ کے اندازہ کے موافق جو خدا نے ہمارے لئے مقرر کیا ہے ۔ جس میں تم بھی آگئے ہو ۔
کیونکہ ہم اپنے آپ کو حد سے زیادہ نہیں بڑھاتے جیسے کے تم تک نہ پہنچنے کی صورت میں ہوتا بلکہ ہم مسیح کی خوشخبری دیتے ہوئے تم تک پہنچ گئے تھے ۔
اور ہم اندازہ سے زیادہ یعنی اوروں کی محنتوں پر فخر نہیں کرتے لیکن امیدوار ہیں کہ جب تمہارے ایمان میں ترقی ہو تو ہم تمہارے سبب سے اپنے علاقہ کے موافق اور بھی بڑھیں ۔
تاکہ تمہاری سرحد سے پرے خوشخبری پہنچا دیں نہ کہ غیر کے علاقہ میں بنی بنائی چیزوں پر فخر کریں ۔
غرض جو فخر کرے وہ خداوند پر فخر کرے ۔
کیونکہ جو اپنی نیک نامی جتاتا ہے وہ مقبول نہیں بلکہ جس کو خداوند نیک نام ٹھہراتا ہے وہی مقبول ہے ۔
کاش کہ تم میری تھوڑی سی بے وقوفی کی برداشت کر سکتے ! ہاں تم میری برداشت کرتے تو ہو ۔
مجھے تمہاری بابت خدا کی سی غیرت ہے کیونکہ میں نے ایک ہی شوہر کے ساتھ تمہاری نسبت کی ہے تاکہ تم کو پاکدامن کنواری کی مانند مسیح کے پاس حاضر کروں ۔
لیکن میں ڈرتا ہوں ۔ کہیں ایسا نہ ہو کہ جس طرح سانپ نے اپنی مکاری سے حوا کو بہکایا اسی طرح تمہارے خیالات بھی اس خلوص اور پاکدامنی سے ہٹ جائیں جو مسیح کے ساتھ ہونی چاہئے ۔
کیونکہ جو آتا ہے اگر وہ کسی دوسرے یسوع کی منادی کرتا ہے جس کی ہم نے منادی نہیں کی یا کوئی اور روح تم کو ملتی ہے جو نہ ملی تھی یا دوسری خوشخبری ملی جس کو تم نے قبول نہ کیا تھا تو تمہارا برداشت کرنا بجا ہے ۔
میں تو اپنے اپ کو ان افضل رسولوں سے کچھ کم نہیں سمجھتا ۔
اور اگر تقریر میں بےشعور ہوں تو علم کے اعتبار سے تو نہیں بلکہ ہم نے اس کو ہر بات میں تمام آدمیوں پر تمہاری خاطر ظاہر کر دیا ۔
کیا یہ مجھ سے خطا ہوئی کہ میں نے تمہیں خدا کی خوشخبری مفت پہنچا کر اپنے آپ کو پست کیا تاکہ تم بلند ہو جاؤ ۔
میں نے اور کلیسیاؤں کو لوٹا یعنی ان سے اجرت لی تاکہ تمہاری خدمت کروں ۔
اور جب میں تمہارے پاس تھا اور حاجتمند ہو گیا تھا تو بھی میں نے کسی پر بوجھ نہیں ڈالا کیونکہ بھائیوں نے مکدنیہ سے آکر میری حاجت کو رفع کر دیا تھا اور میں ہر ایک بات میں تم پر بوجھ ڈالنے سے باز رہا اور رہوں گا ۔
مسیح کی صداقت کی قسم جو مجھ میں ہے ۔ اخیہ کے علاقہ میں کوئی شخص مجھے یہ فخر کرنے سے نہ روکے گا ۔
کس واسطے ؟ کیا اس واسطے کہ میں تم سے محبت نہیں رکھتا ؟ اس کو خدا جانتا ہے ۔
لیکن جو کرتا ہوں وہی کرتا رہوں گا تاکہ موقع ڈھونڈنے والوں کو موقع نہ دوں بلکہ جس بات پر وہ فخر کرتے ہیں اس میں ہم ہی جیسے نکلیں ۔
کیونکہ ایسے لوگ جھوٹے رسول اور دغابازی سے کام کرنے والے ہیں اور اپنے آپ کو مسییح کے رسولوں کے ہمشکل بنا لیتے ہیں ۔
اور کچھ عجیب نہیں کیونکہ شیطان بھی اپنے آپ کو نورانی فرشتہ کا ہمشکل بنا لیتا ہے ۔
پس اگر اس کے خادم بھی راستبازی کے خادموں کے ہمشکل بن جائیں تو کچھ بڑی بات نہیں لیکن ان کا انجام ان کے کاموں کے موافق ہوگا ۔
میں پھر کہتا ہوں کہ مجھے کوئی بےوقوف نہ سمجھے ورنہ بےوقوف ہی سمجھ کر مجھے قبول کرو کہ میں بھی تھوڑا سا فخر کروں ۔
جو کچھ میں کہتا ہوں وہ خداوند کے طور پر نہیں بلکہ گویا بےوقوفی سے اور اس جرأت سے کہتا ہوں جو فخر کرنے میں ہوتی ہے ۔
جہاں اور بہتیرے جسمانی طور پر فخر کرتے ہیں میں بھی کروں گا ۔
کیونکہ تم عقلمند ہوکر خوشی سے بےوقوفوں کی برداشت کرتے ہو ۔
جب کوئی تمہیں غلام بناتا ہے یا کھا جاتا ہے یا پھنسا لیتا ہے یا اپنے آپ کو بڑا بناتا ہے یا تمہارے منہ پر طمانچہ مارتا ہے تو تم برداشت کر لیتے ہو ۔
میرا یہ کہنا ذلت ہی کے طور پر سہی کہ ہم کمزور سے تھے مگر جس کسی بات میں کوئی دلیر ہے ( اگرچہ یہ کہنا بےوقوفی ہے ) میں بھی دلیر ہوں ۔
کیا وہی عبرانی ہیں ؟ میں بھی ہوں ۔ کیا وہی اسرائیلی ہیں ؟ میں بھی ہوں ۔ کیا وہی ابرہام کی نسل سے ہیں ؟ میں بھی ہوں ۔
کیا وہی مسیح کے خادم ہیں ؟ ( میرا یہ کہنا دیوانگی ہے ) میں زیادہ تر ہوں ۔ محنتوں میں زیادہ ۔ قید میں زیادہ ۔ کوڑے کھانے میں حد سے زیادہ ۔ بار ہا موت کے خطروں میں رہا ہوں ۔
میں نے یہودیوں سے پانچ بار ایک کم چالیس چالیس کوڑے کھائے ۔
تین بار بید لگے ۔ ایک بار سنگسار کیا گیا ۔ تین بار جہاز ٹوٹنے کی بلا میں پڑا ۔ ایک رات دن سمندر میں کاٹا ۔
میں بار ہا سفر میں ۔ دریاؤں کے خطروں میں ۔ ڈاکوؤں کے خطروں میں ۔ اپنی قوم سے خطروں میں ۔ غیرقوم سے خطروں میں ۔ شہر کے خطروں میں ۔ بیابان کے خطروں میں ۔ سمندر کے خطروں میں ۔ جھوٹے بھائیوں کے خطروں میں ۔
محنت اور مشقت میں ۔ بار ہا بیداری کی حالت میں ۔ بھوک اور پیاس کی مصیبت میں ۔ بار ہا فاقہ کشی میں ۔ سردی اور ننگاپن کی حالت میں رہا ہوں ۔
اور باتوں کے علاوہ جن کا میں ذکر نہیں کرتا سب کلیسیاؤں کی فکر مجھے ہر روز آ دباتی ہے ۔
کس کی کمزوری سے میں کمزور نہیں ہوتا ؟ کس کے ٹھوکر کھانے سے میرا دل نہیں دکھتا ؟
اگر فخر ہی کرنا ضرور ہے تو ان باتوں پر فخر کروں گا جو میری کمزوری سے متعلق ہیں ۔
خداوند یسوع کا خدا اور باپ جس کی ابد تک حمد ہو جانتا ہے کہ میں جھوٹ نہیں کہتا ۔
دمشق میں اس حاکم نے جو بادشاہ ارتاس کی طرف سے تھا میرے پکڑنے کے لئے دمشقیوں کے شہر پر پہرا بٹھا رکھا تھا ۔
پھر میں ٹوکرے میں کھڑکی کی راہ دیوار پر سے لٹکا دیا گیا اور میں اس کے ہاتھوں سے بچ گیا ۔
مجھے فخر کرنا ضرور ہؤا اگرچہ مفید نہیں ۔ پس جو رویا اور مکاشفے خداوند کی طرف سے عنایت ہوئے ان کا میں ذکر کرتا ہوں ۔
میں مسیح میں ایک شخص کو جانتا ہوں ۔ چودہ برس ہوئے کہ وہ یکایک تیسرے آسمان تک اٹھا لیا گیا ۔ نہ مجھے یہ معلوم کہ بدن سمیت نہ یہ معلوم کہ بغیر بدن کے ۔ یہ خدا کو معلوم ہے ۔
اور میں یہ بھی جانتا ہوں کہ اس شخص نے ( بدن سمیت یا بغیر بدن کے یہ مجھے معلوم نہیں ۔ خدا کو معلوم ہے ۔ )
یکایک فردوس میں پہنچ کر ایسی باتیں سنیں جو کہنے کو نہیں اور جن کا کہنا آدمی کو روا نہیں ۔
میں ایسے شخص پر تو فخر کروں گا لیکن اپنے آپ پر سوا اپنی کمزوریوں کے فخر نہ کروں گا ۔
اور اگر فخر کرنا چاہوں بھی تو بےوقوف نہ ٹھہروں گا ۔ اس لئے کہ سچ بولوں گا مگر تو بھی باز رہتا ہوں تاکہ کوئی مجھے اس سے زیادہ نہ سمجھے جیسا مجھے دیکھتا ہے یا مجھ سے سنتا ہے ۔
اور مکاشفوں کی زیادتی کے باعث میرے پھول جانے کے اندیشہ سے میرے جسم میں کانٹا چبھویا گیا یعنی شیطان کا قاصد تاکہ میرے مکے مارے اور میں پھول نہ جاؤں ۔
اس کے بارے میں میں نے تین بار خداوند سے التماس کیا کہ یہ مجھ سے دور ہو جائے ۔
مگر اس نے مجھ سے کہا کہ میرا فضل تیرے لئے کافی ہے کیونکہ میری قدرت کمزوری میں پوری ہوتی ہے ۔ پس میں بڑی خوشی سے اپنی کمزوری پر فخر کروں گا تاکہ مسیح کی قدرت مجھ پر چھائی رہے ۔
اس لئے میں مسیح کی خاطر کمزوری میں ۔ بےعزتی میں ۔ احتیاج میں ۔ ستائے جانے میں ۔ تنگی میں خوش ہوں کیونکہ جب میں کمزور ہوتا ہوں اسی وقت زورآور ہوتا ہوں ۔
میں بےوقوف تو بنا مگر تم ہی نے مجھے مجبور کیا کیونکہ تم کو میری تعریف کرنا چاہئے تھا اس لئے کہ میں ان افضل رسولوں سے کسی بات میں کم نہیں اگرچہ کچھ نہیں ہوں ۔
رسول ہونے کی علامتیں کمال صبر کے ساتھ نشانوں اور عجییب کاموں اور معجزوں کے وسیلہ سے تمہارے درمیان ظاہر ہوئیں ۔
تم کون سی بات میں اور کلیسیاؤں سے کم ٹھہرے بجز اس کے کہ میں نے تم پر بوجھ نہ ڈالا ؟ میری یہ بے انصافی معاف کرو ۔
دیکھو یہ تیسری بار میں تمہارے پاس آنے کے لئے تیار ہوں اور تم پر بوجھ نہ ڈالوں گا ۔ اس لئے کہ میں تمہارے مال کا نہیں بلکہ تمہارا ہی خواہاں ہوں کیونکہ لڑکوں کو ماں باپ کے لئے جمع کرنا نہیں چاہئے بلکہ ماں باپ کو لڑکوں کے لئے ۔
اور میں تمہاری روحوں کے واسطے بہت خوشی سے خرچ کروں گا بلکہ خود بھی خرچ ہو جاؤں گا ۔ اگر میں تم سے زیادہ محبت رکھوں تو کیا تم مجھ سے کم محبت رکھو گے ؟
لیکن ممکن ہے کہ میں نے خود تم پر بوجھ نہ ڈالا ہو مگر مکار جو ہؤا اس لئے تم کو فریب دے کر پھنسا لیا ہو ۔
بھلا جنہیں میں نے تمہارے پاس بھیجا کیا ان میں سے کسی کی معرفت دغا کے طور پر تم سے کچھ لے لیا ؟
میں نے ططس کو سمجھا کر اس کے ساتھ اس بھائی کو بھیجا ۔ پس کیا ططس نے تم سے دغا کے طور پر کچھ لیا ؟ کیا ہم دونوں کا چال چلن ایک ہی روح کی ہدایت کے مطابق نہ تھا ؟ کیا ہم ایک ہی نقش قدم پر نہ چلے ؟
تم ابھی تک یہی سمجھتے ہوگے کہ ہم تمہارے سامنے عذر کر رہے ہیں ۔ ہم تو خدا کو حاضر جان کر مسیح میں بولتے ہیں اور اے پیارو ! یہ سب کچھ تمہاری ترقی کے لئے ہے ۔
کیونکہ میں ڈرتا ہوں کہیں ایسا نہ ہو کہ میں آکر جیسا تمہیں چاہتا ہوں ویسا نہ پاؤں اور مجھے بھی جیسا تم نہیں چاہتے ویسا ہی پاؤ کہ تم میں جھگڑا ۔ حسد ۔ غصہ ۔ تفرقے ۔ بدگوئیاں ۔ غیبتیں ۔ شیخی اور فساد ہوں ۔
اور پھر میں جب آؤں تو میرا خدا مجھے تمہارے سامنے عاجز کرے اور مجھے بہتوں کے لئے افسوس کرنا پڑے جنہوں نے پیشتر گناہ کئے ہیں اور اس ناپاکی اور حرامکاری اور شہوت پرستی سے جو ان سے سرزد ہوئی توبہ نہیں کی ۔
یہ تیسری بار میں تمہارے پاس آتا ہوں ۔ دو یا تین گواہوں کی زبان سے ہر ایک بات ثابت ہو جائے گی ۔
جیسے میں نے جب دوسری دفعہ حاضر تھا تو پہلے سے کہہ دیا تھا ویسے ہی اب غیرحاضری میں بھی ان لوگوں سے جنہوں نے پیشتر گناہ کئے ہیں اور اور سب لوگوں سے پہلے سے کہے دیتا ہوں کہ اگر پھر آؤں گا تو درگذر نہ کروں گا ۔
کیونکہ تم اس کی دلیل چاہتے ہو کہ مسیح مجھ میں بولتا ہے اور وہ تمہارے واسطے کمزور نہیں بلکہ تم میں زورآور ہے ۔
ہاں وہ کمزوری کے سبب سے مصلوب ہؤا لیکن خدا کی قدرت کے سبب سے زندہ ہے اور ہم بھی اس میں کمزور تو ہیں مگر اس کے ساتھ خدا کی اس قدرت کے سبب سے زندہ ہونگے جو تمہارے واسطے ہے ۔
تم اپنے آپ کو آزماؤ کہ ایمان پر ہو یا نہیں ۔ اپنے آپ کو جانچو ۔ کیا تم اپنی بابت یہ نہیں جانتے کہ یسوع مسیح تم میں ہے ؟ ورنہ تم نامقبول ہو ۔
لیکن میں امید کرتا ہوں کہ تم معلوم کر لو گے کہ ہم تو نامقبول نہیں ۔
اور ہم خدا سے دعا کرتے ہیں کہ تم کچھ بدی نہ کرو ۔ نہ اس واسطے کہ ہم مقبول معلوم ہوں بلکہ اس واسطے کہ تم نیکی کرو چاہے ہم نامقبول ہی ٹھہریں ۔
کیونکہ ہم حق کے برخلاف کچھ نہیں کرسکتے مگر صرف حق کے لئے کرسکتے ہیں ۔
جب ہم کمزور ہیں اور تم زورآور ہو تو ہم خوش ہیں اور یہ دعا بھی کرتے ہیں کہ تم کامل بنو ۔
اس لئے میں غیرحاضری میں یہ باتیں لکھتا ہوں تاکہ حاضر ہوکر مجھے اس اختیار کے موافق سختی نہ کرنا پڑے جو خداوند نے مجھے بنانے کے لئے دیا ہے نہ کہ بگاڑنے کے لئے ۔
غرض اے بھائیو ! خوش رہو ۔ کامل بنو ۔ خاطر جمع رکھو ۔ یکدل رہو ۔ میل ملاپ رکھو تو خدا محبت اور میل ملاپ کا چشمہ تمہارے ساتھ ہوگا ۔
آپس میں پاک بوسہ لے کر سلام کرو ۔
سب مقدس لوگ تم کو سلام کہتے ہیں ۔
خداوند یسوع مسیح کا فضل اور خدا کی محبت اور روح القدس کی شراکت تم سب کے ساتھ ہوتی رہے ۔
پولس کی طرف سے جو نہ انسانوں کی جانب سے نہ انسان کے سبب سے بلکہ یسوع مسیح اور خدا باپ کے سبب سے جس نے اس کو مردوں میں سے جلایا رسول ہے ۔
اور سب بھائیوں کی طرف سے جو میرے ساتھ ہیں گلتیہ کی کلیسیا کو ۔
خدا باپ اور ہمارے خداوند یسوع مسیح کی طرف سے تمہیں فضل اور اطمینان حاصل ہوتا رہے ۔
اسی نے ہمارے گناہوں کے لئے اپنے آپ کو دے دیا تاکہ ہمارے خدا اور باپ کی مرضی کے موافق ہمیں اس موجودہ خراب جہان سے خلاصی بخشے ۔
اس کی تمجید ابدالآباد ہوتی رہے ۔ آمین ۔
میں تعجب کرتا ہوں کہ جس نے تمہیں مسیح کے فضل سے بلایا اس سے تم اس قدر جلد پھر کر کسی اور طرح کی خوشخبری کی طرف مائل ہونے لگے ۔
مگر وہ دوسری نہیں البتہ بعض ایسے ہیں جو تمہیں گھبرا دیتے ہیں اور مسیح کی خوشخبری کو بگاڑنا چاہتے ہیں ۔
لیکن اگر ہم یا آسمان کا کوئی فرشتہ بھی اس خوشخبری کے سوا جو ہم نے تمہیں سنائی کوئی اور خوشخبری تمہیں سنائے تو ملعون ہو ۔
جیسا ہم پیشتر کہہ چکے ہیں ویسا ہی اب میں پھر کہتا ہوں کہ اس خوشخبری کے سوا جو تم نے قبول کی تھی اگر کوئی تمہیں اور خوشخبری سناتا ہے تو ملعون ہو ۔
اب میں آدمیوں کو دوست بناتا ہوں یا خدا کو ؟ کیا آدمیوں کو خوش کرنا چاہتا ہوں ؟ اگر اب تک آدمیوں کو خوش کرتا رہتا تو مسیح کا بندہ نہ ہوتا ۔
اے بھائیو ! میں تمہیں جتائے دیتا ہوں کہ جو خوشخبری میں نے سنائی وہ انسان کی سی نہیں ۔
کیونکہ وہ مجھے انسان کی طرف سے نہیں پہنچی اور نہ مجھے سیکھائی گئی بلکہ یسوع مسیح کی طرف سے مجھے اس کا مکاشفہ ہؤا ۔
چنانچہ یہودی طریق میں جو پہلے میرا چال چلن تھا تم سن چکے ہو کہ میں خدا کی کلیسیا کو ازحد ستاتا اور تباہ کرتا تھا ۔
اور میں یہودی طریق میں اپنی قوم کے اکثر ہم عمروں سے بڑھتا جاتا تھا اور اپنے بزرگوں کی روایتوں میں نہایت سرگرم تھا ۔
لیکن جس خدا نے مجھے میری ماں کے پیٹ ہی سے مخصوص کر لیا اور اپنے فضل سے بلا لیا جب اس کی یہ مرضی ہوئی ۔
کہ اپنے بیٹے کو مجھے میں ظاہر کرے تاکہ میں غیر قوموں میں اس کی خوشخبری دوں تو نہ میں نے گوشت اور خون سے صلاح لی ۔
اور نہ یروشلیم میں ان کے پاس گیا جو مجھ سے پہلے رسول تھے بلکہ فورا عرب کو چلا گیا ۔ پھر وہاں سے دمشق کو واپس آیا ۔
پھر تین برس کے بعد میں کیفا سے ملاقات کرنے کو یروشلیم گیا اور پندرہ دن اس کے پاس رہا ۔
مگر اور رسولوں میں سے خداوند کے بھائی یعقوب کے سوا کسی سے نہ ملا ۔
جو باتیں میں تم کو لکھتا ہوں خدا کو حاضر جان کر کہتا ہوں کہ وہ جھوٹی نہیں ۔
اس کے بعد میں سوریہ اور کلکیہ کے علاقوں میں آیا ۔
اور یہودیہ کی کلیسیائیں جو مسیح میں تھیں میری صورت سے تو واقف نہ تھیں ۔
مگر صرف یہ سنا کرتی تھیں کہ جو ہم کو پہلے ستاتا تھا وہ اب اسی دین کی خوشخبری دیتا ہے جسے پہلے تباہ کرتا تھا ۔
اور وہ میرے باعث خدا کی تمجید کرتی تھیں ۔
آخر چودہ برس کےبعد میں برنباس کے ساتھ پھر یروشلیم کو گیا اور ططس کو بھی ساتھ لے گیا ۔
اور میرا جانا مکاشفہ کے مطابق ہؤا اور جس خوشخبری کی غیرقوموں میں منادی کرتا ہوں وہ ان سے بیان کی مگر تنہائی میں ان ہی لوگوں سے جو کچھ سمجھے جاتے تھے تا ایسا نہ ہو کہ میری اس وقت کی یا اگلی دوڑ دھوپ بے فائدہ جائے ۔
لیکن ططس بھی جو میرے ساتھ تھا اور یونانی ہے ختنہ کرانے پر مجبور نہ کیا گیا ۔
اور یہ ان جھوٹے بھائیوں کے سبب سے ہؤا جو چھپ کر داخل ہو گئے تھے اور چوری سے گھس آئے تھے تاکہ اس آزادی کو جو ہمیں مسیح یسوع میں حاصل ہے جاسوسوں کے طور پر دریافت کرکے ہمیں غلامی میں لائیں ۔
ان کے تابع رہنا ہم نے گھڑی بھر بھی منظور نہ کیا تاکہ خوشخبری کی سچائی تم میں قائم رہے ۔
اور جو لوگ کچھ سمجھے جاتے تھے ( خواہ وہ کیسے ہی تھے مجھے اس سے کچھ واسطہ نہیں ۔ خدا کسی آدمی کا طرفدار نہیں ) ان سے جو کچھ سمجھے جاتے تھے مجھے کچھ حاصل نہ ہؤا ۔
لیکن برعکس اس کے جب انہوں نے یہ دیکھا کہ جس طرح مختونوں کو خوشخبری دینے کا کام پطرس کے سپرد ہؤا اسی طرح نامختونوں کو سنانا اس کے سپرد ہؤا ۔
( کیونکہ جس نے مختونوں کی رسالت کے لئے پطرس میں اثر پیدا کیا اسی نے غیرقوموں کے لئے مجھ میں بھی اثر پیدا کیا ) ۔
اور جب انہوں نے اس توفیق کو معلوم کیا جو مجھے ملی تھی تو یعقوب اور کیفا اور یوحنا نے جو کلیسیا کے رکن سمجھے جاتے تھے مجھے اور برنباس کو دہنا ہاتھ دے کر شریک کر لیا تاکہ ہم غیرقوموں کے پاس جائیں اور وہ مختونوں کے پاس ۔
اور صرف یہ کہا کہ غریبوں کو یاد رکھنا مگر میں خود ہی اسی کام کی کوشش میں تھا ۔
لیکن جب کیفا انطاکیہ میں آیا تو میں نے روبرو ہوکر اس کی مخالفت کی کیونکہ وہ ملامت کے لائق تھا ۔
اس لئے کہ یعقوب کی طرف سے چند شخصوں کے آنے سے پہلے تو وہ غیرقوم والوں کے ساتھ کھایا کرتا تھا مگر جب وہ آ گئے تو مختونوں سے ڈر کر باز رہا اور کنارہ کیا ۔
اور باقی یہودیوں نے بھی اس کے ساتھ ہوکر ریاکاری کی ۔ یہاں تک کہ برنباس بھی ان کے ساتھ ریاکاری میں پڑ گیا ۔
جب میں نے دیکھا کہ وہ خوشخبری کی سچائی کے موافق سیدھی چال نہیں چلتے تو میں نے سب کے سامنے کیفا سے کہا کہ جب تو باوجود یہودی ہونے کے غیرقوموں کی طرح زندگی گذارتا ہے نہ کہ یہودیوں کی طرح تو غیرقوموں کو یہودیوں کی طرح چلنے پر کیوں مجبور کرتا ہے ؟
گو ہم پیدایش سے یہودی ہیں اور گنہگار غیرقوموں میں سے نہیں ۔
تو بھی یہ جان کر کہ آدمی شریعت کے اعمال سے نہیں بلکہ صرف یسوع مسیح پر ایمان لانے سے راستباز ٹھہرتا ہے خود بھی مسیح یسوع پر ایمان لائے تاکہ ہم مسیح پر ایمان لانے سے راستباز ٹھہریں نہ کہ شریعت کے اعمال سے ۔ کیونکہ شریعت کے اعمال سے کوئی بشر راستباز نہ ٹھہرے گا ۔
اور ہم جو مسیح میں راستباز ٹھہرنا چاہتے ہیں اگر خود ہی گنہگار نکلیں تو کیا مسیح گناہ کا باعث ہے ؟ ہرگز نہیں !
کیونکہ جو کچھ میں نے ڈھا دیا اگر اسے پھر بناؤں تو اپنے آپ کو قصوروار ٹھہراتا ہوں ۔
چنانچہ میں شریعت ہی کے وسیلہ سے شریعت کے اعتبار سے مر گیا تاکہ خدا کے اعتبار سے زندہ ہو جاؤں ۔
میں مسیح کے ساتھ مصلوب ہؤا ہوں اور اب میں زندہ نہ رہا بلکہ مسیح مجھ میں زندہ ہے اور میں جو اب جسم میں زندگی گذارتا ہوں تو خدا کے بیٹے پر ایمان لانے سے گذارتا ہوں جس نے مجھ سے محبت رکھی اور اپنے آپ کو میرے لئے موت کے حوالہ کر دیا ۔
میں خدا کے فضل کو بے کار نہیں کرتا کیونکہ راستبازی اگر شریعت کے وسیلہ سے ملتی تو مسیح کا مرنا عبث ہوتا ۔
اے نادان گلتیو ! کس نے تم پر افسون کر لیا ؟ تمہاری تو گویا آنکھوں کے سامنے یسوع مسیح صلیب پر دکھایا گیا ۔
میں تم سے صرف یہ دریافت کرنا چاہتا ہوں کہ تم نے شریعت کے اعمال سے روح کو پایا یا ایمان کے پیغام سے ؟
کیا تم ایسے نادان ہو کہ روح کے طور پر شروع کرکے اب جسم کے طور پر کام پورا کرنا چاہتے ہو ؟
کیا تم نے اتنی تکلیفیں بے فائدہ اٹھائیں ؟ مگر شاید بے فائدہ نہیں ۔
پس جو تمہیں روح بخشتا اور تم میں معجزے ظاہر کرتا ہے کیا وہ شریعت کے اعمال سے ایسا کرتا ہے یا ایمان کے پیغام سے ؟
چنانچہ ابرہام خدا پر ایمان لایا اور یہ اس کے لئے راستبازی گنا گیا ۔
پس جان لو کہ جو ایمان والے ہیں وہی ابرہام کے فرزند ہیں ۔
اور کتاب مقدس نے پیشتر سے یہ جان کر کہ خدا غیرقوموں کو ایمان سے راستباز ٹھہرائے گا پہلے ہی سے ابرہام کو یہ خوشخبری سنادی کہ تیرے باعث سب قومیں برکت پائیں گی ۔
پس جو ایمان والے ہیں وہ ایماندار ابرہام کے ساتھ برکت پاتے ہیں ۔
کیونکہ جتنے شریعت کے اعمال پر تکیہ کرتے ہیں وہ سب لعنت کے ماتحت ہیں ۔ چنانچہ لکھا ہے کہ جو کوئی ان سب باتوں کے کرنے پر قائم نہیں رہتا جو شریعت کی کتاب میں لکھی ہیں وہ لعنتی ہے ۔
اور یہ بات ظاہر ہے کہ شریعت کے وسیلہ سے کوئی شخص خدا کے نزدیک راستباز نہیں ٹھہرتا کیونکہ لکھا ہے کہ راستباز ایمان سے جیتا رہے گا ۔
اور شریعت کو ایمان سے کچھ واسطہ نہیں بلکہ لکھا ہے کہ جس نے ان پر عمل کیا وہ ان کے سبب سے جیتا رہے گا ۔
مسیح جو ہمارے لئے لعنتی بنا اس نے ہمیں مول لے کر شریعت کی لعنت سے چھڑایا کیونکہ لکھا ہے کہ جو کوئی لکڑی پر لٹکایا گیا وہ لعنتی ہے ۔
تاکہ مسیح یسوع میں ابرہام کی برکت غیرقوموں تک بھی پہنچے اور ہم ایمان کے وسیلہ سے اس روح کو حاصل کریں جس کا وعدہ ہؤا ہے ۔
اے بھائیو ! میں انسان کے طور پر کہتا ہوں کہ اگرچہ آدمی ہی کا عہد ہو جب اس کی تصدیق ہو گئی تو کوئی اس کو باطل نہیں کرتا اور نہ اس پر کچھ بڑھاتا ہے ۔
پس ابرہام اور اس کی نسل سے وعدے کئے گئے ۔ وہ یہ نہیں کہتا کہ نسلوں سے ۔ جیسا بہتوں کے واسطے کہا جاتا ہے بلکہ جیسا ایک کے واسطے کہ تیری نسل کو اور وہ مسیح ہے ۔
میرا یہ مطلب ہے کہ جس عہد کی خدا نے پہلے سے تصدیق کی تھی اس کو شریعت چار سو تیس برس کے بعد آکر باطل نہیں کر سکتی کہ وہ وعدہ لاحاصل ہو ۔
کیونکہ اگر میراث شریعت کے سبب سے ملی ہے تو وعدہ کے سبب سے نہ ہوئی مگر ابرہام کو خدا نے وعدہ ہی کی راہ سے بخشی ۔
پس شریعت کیا رہی ؟ وہ نافرمانیوں کے سبب سے بعد میں دی گئی کہ اس نسل کے آنے تک رہے جس سے وعدہ کیا گیا تھا اور وہ فرشتوں کے وسیلہ سے ایک درمیانی کی معرفت مقرر کی گئی ۔
اب درمیانی ایک کا نہیں ہوتا مگر خدا ایک ہی ہے ۔
پس کیا شریعت خدا کے وعدوں کے خلاف ہے ؟ ہرگز نہیں ! کیونکہ اگر کوئی ایسی شریعت دی جاتی جو زندگی بخش سکتی تو البتہ راستبازی شریعت کے سبب سے ہوتی ۔
مگر کتاب مقدس نے سب کو گناہ کا ماتحت کر دیا تاکہ وہ وعدہ جو یسوع مسیح پر ایمان لانے پر موقوف ہے ایمانداروں کے حق میں پورا کیا جائے ۔
ایمان کے آنے سے پیشتر شریعت کی ماتحتی میں ہماری نگہبانی ہوتی تھی اور اس ایمان کے آنے تک جو ظاہر ہونے والا تھا ہم اسی کے پابند رہے ۔
پس شریعت مسیح تک پہنچانے کو ہمارا استاد بنی تاکہ ہم ایمان کے سبب سے راستباز ٹھہریں ۔
مگر جب ایمان آ چکا تو ہم استاد کے ماتحت نہ رہے ۔
کیونکہ تم سب اس ایمان کے وسیلہ سے جو مسیح یسوع میں ہے خدا کے فرزند ہو ۔
اور تم سب جتنوں نے مسیح میں شامل ہونے کا بپتسمہ لیا مسیح کو پہن لیا ۔
نہ کوئی یہودی رہا نہ یونانی ۔ نہ کوئی غلام نہ آزاد ۔ نہ کوئی مرد نہ عورت کیونکہ تم سب مسیح یسوع میں ایک ہو ۔
اور اگر تم مسیح کے ہو تو ابرہام کی نسل اور وعدہ کے مطابق وارث ہو ۔
لیکن میں یہ کہتا ہوں کہ وارث جب تک بچہ ہے اگرچہ وہ سب کا مالک ہے اس میں اور غلام میں کچھ فرق نہیں ۔
بلکہ جو میعاد باپ نے مقرر کی اس وقت تک سرپرستوں اور مختاروں کے اختیار میں رہتا ہے ۔
اسی طرح سے ہم بھی جب بچے تھے تو دنیوی ابتدائی باتوں کے پابند ہو کر غلامی کی حالت میں رہے ۔
لیکن جب وقت پورا ہوگیا تو خدا نے اپنے بیٹے کو بھیجا جو عورت سے پیدا ہؤا اور شریعت کے ماتحت پیدا ہؤا ۔
تاکہ شریعت کے ماتحتوں کو مول لے کر چھڑا لے اور ہم کو لے پالک ہونے کا درجہ ملے ۔
اور چونکہ تم بیٹے ہو اس لئے خدا نے اپنے بیٹے کا روح ہمارے دلوں میں بھیجا جو ابا یعنی اے باپ کہہ کر پکارتا ہے ۔
پس اب تو غلام نہیں بلکہ بیٹا ہے اور جب بیٹا ہؤا تو خدا کے وسیلہ سے وارث بھی ہؤا ۔
لیکن اس وقت خدا سے ناواقف ہوکر تم ان معبودوں کی غلامی میں تھے جو اپنی ذات سے خدا نہیں ۔
مگر اب جو تم نے خدا کو پہچانا بلکہ خدا نے تم کو پہچانا تو ان ضعیف اور نکمی ابتدائی باتوں کی طرف کس طرح پھر رجوع ہوتے ہو جن کی دوبارہ غلامی کرنا چاہتے ہو ؟
تم دنوں اور مہینوں اور مقررہ وقتوں اور برسوں کو مانتے ہو ۔
مجھے تمہاری بابت ڈر ہے ۔ کہیں ایسا نہ ہو کہ جو محنت میں نے تم پر کی ہے بے فائدہ جائے ۔
اے بھائیو ! میں تمہاری منت کرتا ہوں کہ میری مانند ہو جاؤ کیونکہ میں بھی تمہاری مانند ہوں ۔ تم نے میرا کچھ بگاڑا نہیں ۔
بلکہ تم جانتے ہو کہ میں نے پہلی دفعہ جسم کی کمزوری کے سبب سے تم کو خوشخبری سنائی تھی ۔
اور تم نے میری اس جسمانی حالت کو جو تمہاری آزمایش کا باعث تھی نہ حقیر جانا نہ اس سے نفرت کی اور خدا کے فرشتہ بلکہ مسیح یسوع کی مانند مجھے مان لیا ۔
پس تمہارا وہ خوشی منانا کہاں گیا ؟ میں تمہارا گواہ ہوں کہ اگر ہو سکتا تو تم اپنی آنکھیں بھی نکال کر مجھے دے دیتے ۔
تو کیا تم سے سچ بولنے کے سبب سے میں تمہارا دشمن بن گیا ؟
وہ تمہیں دوست بنانے کی کوشش تو کرتے ہیں مگر نیک نیتی سے نہیں بلکہ وہ تمہیں خارج کرانا چاہتے ہیں تاکہ تم ان ہی کو دوست بنانے کی کوشش کرو ۔
لیکن یہ اچھی بات ہے کہ نیک امر میں دوست بنانے کی ہر وقت کوشش کی جائے ۔ نہ صرف اسی وقت جب میں تمہارے پاس موجود ہوں ۔
اے میرے بچو ! تمہاری طرف سے مجھے پھر جننے کے سے درد لگے ہیں ۔ جب تک کہ مسیح تم میں صورت نہ پکڑ لے ۔
جی چاہتا ہے کہ اب تمہارے پاس موجود ہوکر اور طرح سے بولوں کیونکہ مجھے تمہاری طرف سے شبہ ہے ۔
مجھ سے کہو تو ۔ تم جو شریعت کے ماتحت ہونا چاہتے ہو کیا شریعت کی بات کو نہیں سنتے ؟
یہ لکھا ہے کہ ابرہام کے دو بیٹے تھے ۔ ایک لونڈی سے ۔ دوسرا آزاد سے ۔
مگر لونڈی کا بیٹا جسمانی طور پر اور آزاد کا بیٹا وعدہ کے سبب سے پیدا ہؤا ۔
ان باتوں میں تمثیل پائی جاتی ہے اس لئے کہ یہ عورتیں گویا دو عہد ہیں ۔ ایک کوہ سینا پر کا جس سے غلام ہی پیدا ہوتے ہیں اور وہ ہاجرہ ہے ۔
اور ہاجرہ عرب کا کوہ سینا ہے اور موجودہ یروشلیم اس کا جواب ہے کیونکہ وہ اپنے لڑکوں سمیت غلامی میں ہے ۔
مگر عالم بالا کی یروشلیم آزاد ہے اور وہی ہماری ماں ہے ۔
کیونکہ لکھا ہے کہ اے بانجھ ! تو جس کے اولاد نہیں ہوتی خوشی منا ۔ تو جو درد زہ سے ناواقف ہے آواز بلند کرکے چلا کیونکہ بے کس چھوڑی ہوئی کی اولاد شوہر والی کی اولاد سے زیادہ ہوگی ۔
پس اے بھائیو ! ہم اضحاق کی طرح وعدہ کے فرزند ہیں ۔
اور جیسے اس وقت جسمانی پیدایش والا روحانی پیدایش والے کو ستاتا تھا ویسے ہی اب بھی ہوتا ہے ۔
مگر کتاب مقدس کیا کہتی ہے ؟ یہ کہ لونڈی اور اس کے بیٹے کو نکال دے کیونکہ لونڈی کا بیٹا آزاد کے بیٹے کے ساتھ ہرگز وارث نہ ہوگا ۔
پس اے بھائیو ! ہم لونڈی کے فرزند نہیں بلکہ آزاد کے ہیں ۔
مسیح نے ہمیں آزاد رہنے کے لئے آزاد کیا ہے پس قائم رہو اور دوبارہ غلامی کے جوئے میں نہ جتو ۔
دیکھو میں پولس تم سے کہتا ہوں کہ اگر تم ختنہ کراؤ گے تو مسیح سے تم کو کچھ فائدہ نہ ہوگا ۔
بلکہ میں ہر ایک ختنہ کرانے والے شخص پر پھر گواہی دیتا ہوں کہ اسے تمام شریعت پر عمل کرنا فرض ہے ۔
تم جو شریعت کے وسیلہ سے راستباز ٹھہرنا چاہتے ہو مسیح سے الگ ہو گئے اور فضل سے محروم ۔
کیونکہ ہم روح کے باعث ایمان سے راستبازی کی امید برآنے کے منتظر ہیں ۔
اور مسیح یسوع میں نہ تو ختنہ کچھ کام کا ہے نہ نامختونی مگر ایمان جو محبت کی راہ سے اثر کرتا ہے ۔
تم تو اچھی طرح دوڑ رہے تھے ۔ کس نے تمہیں حق کے ماننے سے روک دیا ؟
یہ ترغیب تمہارے بلانے والے کی طرف سے نہیں ہے ۔
تھوڑا سا خمیر سارے گندھے ہوئے آٹے کو خمیر کر دیتا ہے ۔
مجھے خداوند میں تم پر یہ بھروسا ہے کہ تم اور طرح کا خیال نہ کرو گے لیکن جو تمہیں گھبرا دیتا ہے وہ خواہ کوئی ہو سزا پائے گا ۔
اور اے بھائیو ! میں اگر اب تک ختنہ کی منادی کرتا ہوں تو اب تک ستایا کیوں جاتا ہوں ؟ اس صورت میں صلیب کی ٹھوکر تو جاتی رہی ۔
کاش کہ تمہارے بے قرار کرنے والے اپنا تعلق قطع کر لیتے ۔
اے بھائیو ! تم آزادی کے لئے بلائے تو گئے ہو مگر ایسا نہ ہو کہ وہ آزادی جسمانی باتوں کا موقع بنے بلکہ محبت کی راہ سے ایک دوسرے کی خدمت کرو ۔
کیونکہ ساری شریعت پر ایک ہی بات سے پورا عمل ہو جاتا ہے یعنی اس سے کہ تو اپنے پڑوسی سے اپنی مانند محبت رکھ ۔
لیکن اگر تم ایک دوسرے کو کاٹتے اور پھاڑے کھاتے ہو تو خبردار رہنا کہ ایک دوسرے کا ستیاناس نہ کر دو ۔
مگر میں یہ کہتا ہوں کہ روح کے موافق چلو تو جسم کی خواہش کو ہرگز پورا نہ کرو گے ۔
کیونکہ جسم روح کے خلاف خواہش کرتا ہے اور روح جسم کے خلاف اور یہ ایک دوسرے کے مخالف ہیں تاکہ جو تم چاہتے ہو وہ نہ کرو ۔
اور اگر تم روح کی ہدایت سے چلتے ہو تو شریعت کے ماتحت نہیں رہے ۔
اب جسم کے کام تو ظاہر ہیں یعنی حرامکاری ۔ ناپاکی ۔ شہوت پرستی ۔
بت پرستی ۔ جادوگری ۔ عداوتیں ۔ جھگڑا ۔ حسد ۔ غصہ ۔ تفرقے ۔ جدائیاں ۔ بدعتیں ۔
بغض ۔ نشہ بازی ۔ ناچ رنگ ۔ اور اور ان کی مانند ۔ ان کی بابت تمہیں پہلے سے کہہ دیتا ہوں جیسا کہ پیشتر جتا چکا ہوں کہ ایسے کام کرنے والے خدا کی بادشاہی کے وارث نہ ہوں گے ۔
مگر روح کا پھل محبت ۔ خوشی ۔ اطمینان ۔ تحمل ۔ مہربانی ۔ نیکی ۔ ایمانداری ۔
حلم ۔ پرہیزگاری ہے ۔ ایسے کاموں کی کوئی شریعت مخالف نہیں ۔
اور جو مسیح یسوع کے ہیں انہوں نے جسم کو اس کی رغبتوں اور خواہشوں سمیت صلیب پر کھینچ دیا ہے ۔
اگر ہم روح کے سبب سے زندہ ہیں تو روح کے موافق چلنا بھی چاہئے ۔
ہم بیجا فخر کرکے نہ ایک دوسرے کو چڑائیں نہ ایک دوسرے سے جلیں ۔
اے بھائیو ! اگر کوئی آدمی کسی قصور میں پکڑا بھی جائے تو تم جو روحانی ہو اس کو حلم مزاجی سے بحال کرو اور اپنا بھی خیال رکھ ۔ کہیں تو بھی آزمایش میں نہ پڑ جائے ۔
تم ایک دوسرے کا بار اٹھاؤ اور یوں مسیح کی شریعت کو پورا کرو ۔
کیونکہ اگر کوئی شخص اپنے آپ کو کچھ سمجھے اور کچھ بھی نہ ہو تو اپنے آپ کو دھوکا دیتا ہے ۔
پس ہر شخص اپنے ہی کام کو آزما لے ۔ اس صورت میں اسے اپنی ہی بابت فخر کرنے کا موقع ہوگا نہ کے دوسرے کی بابت ۔
کیونکہ ہر شخص اپنا ہی بوجھ اٹھائے گا ۔
کلام کی تعلیم پانے والا تعلیم دینے والے کو سب اچھی چیزوں میں شریک کرے ۔
فریب نہ کھاؤ ۔ خدا ٹھٹھوں میں نہیں اڑایا جاتا کیونکہ آدمی جو کچھ بوتا ہے وہی کاٹے گا ۔
جو کوئی اپنے جسم کے لئے بوتا ہے وہ جسم سے ہلاکت کی فصل کاٹے گا اور جو روح کے لئے بوتا ہے وہ روح سے ہمیشہ کی زندگی کی فصل کاٹے گا ۔
ہم نیک کام کرنے میں ہمت نہ ہاریں کیونکہ اگر بے دل نہ ہونگے تو عین وقت پر کاٹیں گے ۔
پس جہاں تک موقع ملے سب کے ساتھ نیکی کریں خاص کر اہل ایمان کے ساتھ ۔
دیکھو ، میں نے کیسے بڑے بڑے حرفوں میں تم کو اپنے ہاتھ سے لکھا ہے ۔
جتنے لوگ جسمانی نمود چاہتے ہیں وہ تمہیں ختنہ کرانے پر مجبور کرتے ہیں ۔ صرف اس لئے کہ مسیح کی صلیب کے سبب سے ستائے نہ جائیں ۔
کیونکہ ختنہ کرانے والے خود بھی شریعت پر عمل نہیں کرتے مگر تمہارا ختنہ اس لئے کرانا چاہتے ہیں کہ تمہاری جسمانی حالت پر فخر کریں ۔
لیکن خدا نے کرے کہ میں کسی چیز پر فخر کروں سوا اپنے خداوند یسوع مسیح کی صلیب کے جس سے دنیا میرے اعتبار سے مصلوب ہوئی اور میں دنیا کے اعتبار سے ۔
کیونکہ نہ ختنہ کچھ چیز ہے نہ نامختونی بلکہ نئے سرے سے مخلوق ہونا ۔
اور جتنے اس قاعدہ پر چلیں انہیں اور خدا کے اسرائیل کو اطمینان اور رحم حاصل ہوتا رہے ۔
آگے کو کوئی مجھے تکلیف نہ دے کیونکہ میں اپنے جسم پر یسوع کے داغ لئے ہوئے پھرتا ہوں ۔
اے بھائیو ! ہمارے خداوند یسوع مسیح کا فضل تمہاری روح کے ساتھ رہے ۔ آمین ۔
پولس کی طرف سے جو خدا کی مرضی سے مسیح یسوع کا رسول ہے ان مقدسوں کے نام جو افسس میں ہیں اور مسیح یسوع میں ایماندار ہیں ۔
ہمارے باپ خدا اور خداوند یسوع مسیح کی طرف سے تمہیں فضل اور اطمینان حاصل ہوتا رہے ۔
ہمارے خداوند یسوع مسیح کے خدا اور باپ کی حمد ہو جس نے ہم کو مسیح میں آسمانی مقاموں پر ہر طرح کی روحانی برکت بخشی ۔
چنانچہ اس نے ہم کو بنای عالم سے پیشتر اس میں چن لیا تاکہ ہم اس کے نزدیک محبت میں پاک اور بے عیب ہوں ۔
اور اس نے اپنی مرضی کے نیک ارادہ کے موافق ہمیں اپنے لئے پیشتر سے مقرر کیا کہ یسوع مسیح کے وسیلہ سے اس کے لے پالک بیٹے ہوں ۔
تاکہ اس کے اس فضل کے جلال کی ستایش ہو جو ہمیں اس عزیز میں مفت بخشا ۔
ہم کو اس میں اس کے خون کے وسیلہ سے مخلصی یعنی قصوروں کی معافی اس کے اس فضل کی دولت کے موافق حاصل ہے ۔
جو اس نے ہر طرح کی حکمت اور دانائی کے ساتھ کثرت سے ہم پر نازل کیا ۔
چنانچہ اس نے اپنی مرضی کے بھید کو اپنے اس نیک ارادہ کے موافق ہم پر ظاہر کیا ۔ جسے اپنے آپ میں ٹھہرا لیا تھا ۔
تاکہ زمانوں کے پورے ہونے کا ایسا انتظام ہو کہ مسیح میں سب چیزوں کا مجموعہ ہو جائے ۔ خواہ وہ آسمان کی ہوں خواہ زمین کی ۔
اسی میں ہم بھی اس کے ارادہ کے موافق جو اپنی مرضی کی مصلحت سے سب کچھ کرتا ہے پیشتر سے مقرر ہوکر میراث بنے ۔
تاکہ ہم جو پہلے سے مسیح کی امید میں تھے اس کے جلال کی ستایش کا باعث ہوں ۔
اور اسی میں تم پر بھی جب تم نے کلام حق کو سنا جو تمہاری نجات کی خوشخبری ہے اور اس پر ایمان لائے پاک موعودہ روح کی مہر لگی ۔
وہی خدا کی ملکیت کی مخلصی کے لئے ہماری میراث کا بیعانہ ہے تاکہ اس کے جلال کی ستایش ہو ۔
اس سبب سے میں بھی اس ایمان کا جو تمہارے درمیان خداوند یسوع پر ہے اور سب مقدسوں پر ظاہر ہے حال سن کر ۔
تمہاری بابت شکر کرنے سے باز نہیں آتا اور اپنی دعاؤں میں تمہیں یاد کیا کرتا ہوں ۔
کہ ہمارے خداوند یسوع مسیح کا خدا جو جلال کا باپ ہے تمہیں اپنی پہچان میں حکمت اور مکاشفہ کی روح بخشے ۔
اور تمہارے دل کی آنکھیں روشن ہو جائیں تاکہ تم کو معلوم ہو کہ اس کے بلانے سے کیسی کچھ امید ہے اور اس کی میراث کے جلال کی دولت مقدسوں میں کیسی کچھ ہے ۔
اور ہم ایمان لانے والوں کے لئے اس کی بڑی قدرت کیا ہی بے حد ہے ۔ اس کی بڑی قوت کی تاثیر کے موافق ۔
جو اس نے مسیح میں کی جب اسے مردوں میں سے جلا کر اپنی دہنی طرف آسمانی مقاموں پر بٹھایا ۔
اور ہر طرح کی حکومت اور اختیار اور قدرت اور ریاست اور ہر ایک نام سے بہت بلند کیا جو نہ صرف اس جہان میں بلکہ آنے والے جہان میں بھی لیا جائے گا ۔
اور سب کچھ اس کے پاؤں تلے کر دیا اور اس کو سب چیزوں کا سردار بنا کر کلیسیا کو دے دیا ۔
یہ اس کا بدن ہے اور اسی کی معموری جو ہر طرح سے سب کا معمور کرنے والا ہے ۔
اور اس نے تمہیں بھی زندہ کیا جب اپنے قصوروں اور گناہوں کے سبب سے مردہ تھے ۔
جن میں تم پیشتر دنیا کی روش پر چلتے تھے اور ہوا کی عملداری کے حاکم یعنی اس روح کی پیروی کرتے تھے جو اب نافرمانی کے فرزندوں میں تاثیر کرتی ہے ۔
ان میں ہم بھی سب کے سب پہلے اپنے جسم کی خواہشوں میں زندگی گذارتے اور جسم اور عقل کے ارادے پورے کرتے تھے اور دوسروں کی مانند طبعی طور پر غضب کے فرزند تھے ۔
مگر خدا نے اپنے رحم کی دولت سے اس بڑی محبت کے سبب سے جو اس نے ہم سے کی ۔
جب قصوروں کے سبب سے مردہ ہی تھے تو ہم کو مسیح کے ساتھ زندہ کیا ۔ ( تم کو فضل ہی سے نجات ملی ہے ) .
اور مسیح یسوع میں شامل کرکے اس کے ساتھ جلایا اور آسمانی مقاموں پر اس کے ساتھ بٹھایا ۔
تاکہ وہ اپنی اس مہربانی سے جو مسیح یسوع میں ہم پر ہے آنے والے زمانوں میں اپنے فضل کی بے نہایت دولت دکھائے ۔
کیونکہ تم کو ایمان کے وسیلہ سے فضل ہی سے نجات ملی ہے اور یہ تمہاری طرف سے نہیں ۔ خدا کی بخشش ہے ۔
اور نہ اعمال کے سبب سے ہے تاکہ کوئی فخر نہ کرے ۔
کیونکہ ہم اسی کی کاریگری ہیں اور مسیح یسوع میں ان نیک اعمال کے واسطے مخلوق ہوئے جن کو خدا نے پہلے سے ہمارے کرنے کے لئے تیار کیا تھا ۔
پس یاد کرو کہ تم جو جسم کے رو سے غیرقوم والے ہو اور وہ لوگ جو جسم میں ہاتھ سے کئے ہوئے ختنہ کے سبب سے مختون کہلاتے ہیں تم کو نامختون کہتے ہیں ۔
اگلے زمانہ میں مسیح سے جدا اور اسرائیل کی سلطنت سے خارج اور وعدہ کے عہدوں سے ناواقف اور ناامید اور دنیا میں خدا سے جدا تھے ۔
مگر تم جو پہلے دور تھے اب مسیح یسوع میں مسیح کے خون کے سبب سے نزدیک ہو گئے ہو ۔
کیونکہ وہی ہماری صلح ہے جس نے دونوں کا ایک کر لیا اور جدائی کی دیوار کو جو بیچ میں ٹھی ڈھا دیا ۔
چنانچہ اس نے اپنے جسم کے ذریعہ سے دشمنی یعنی وہ شریعت جس کے حکم ضابطوں کے طور پر تھے موقوف کر دی تاکہ دونوں سے اپنے آپ میں ایک نیا انسان پیدا کرکے صلح کرا دے ۔
اور صلیب پر دشمنی کو مٹا کر اور اس کے سبب سے دونوں کو ایک تن بنا کر خدا سے ملائے ۔
اور اس نے آکر تمہیں جو دور تھے اور انہیں جو نزدیک تھے دونوں کو صلح کی خوشخبری دی ۔
کیونکہ اس کے وسیلہ سے ہم دونوں کی ایک ہی روح میں باپ کے پاس رسائی ہوتی ہے ۔
پس اب تم پردیسی اور مسافر نہیں رہے بلکہ مقدسوں کے ہم وطن اور خدا کے گھرانے کے ہوگئے ۔
اور رسولوں اور نبیوں کی نیو پر جس کے کونے کے سرے کا پتھر خود مسیح یسوع ہے تعمیر کئے گئے ہو ۔
اسی میں ہر ایک عمارت مل ملا کر خداوند میں ایک پاک مقدس بنتا جاتا ہے ۔
اور تم بھی اسی میں باہم تعمیر کئے جاتے ہو تاکہ روح میں خدا کا مسکن بنو ۔
اسی سبب سے میں پولس جو تم غیرقوم والوں کی خاطر مسیح یسوع کا قیدی ہوں ۔
شاید تم نے خدا کے اس فضل کے انتظام کا حال سنا ہوگا جو تمہارے لئے مجھ پر ہؤا ۔
یعنی یہ کہ وہ بھید مجھے مکاشفہ سے معلوم ہؤا ۔ چنانچہ میں نے پہلے اس کا مختصر حال لکھا ہے ۔
جسے پڑھ کر تم معلوم کر سکتے ہو کہ میں مسیح کا وہ بھید کس قدر سمجھتا ہوں ۔
جو اور زمانوں میں بنی آدم کو اس طرح معلوم نہ ہؤا تھا جس طرح اس کے مقدس رسولوں اور نبیوں پر روح میں اب ظاہر ہو گیا ہے ۔
یعنی یہ کہ مسیح یسوع میں غیرقومیں خوشخبری کے وسیلہ سے میراث میں شریک اور بدن میں شامل اور وعدوں میں داخل ہیں ۔
اور خدا کے اس فضل کی بخشش سے جو اس کی قدرت کی تاثیر سے مجھ پر ہؤا میں اس خوشخبری کا خادم بنا ۔
مجھ پر جو سب مقدسوں میں چھوٹے سے چھوٹا ہوں یہ فضل ہؤا کہ میں غیرقوموں کو مسیح کی بے قیاس دولت کی خوشخبری دوں ۔
اور سب پر یہ بات روشن کروں کہ جو بھید ازل سے سب چیزوں کے پیدا کرنے والے خدا میں پوشیدہ رہا اس کا کیا انتظام ہے ۔
تاکہ اب کلیسیا کے وسیلہ سے خدا کی طرح طرح کی حکمت ان حکومت والوں اور اختیار والوں کو جو آسمانی مقاموں میں ہیں معلوم ہو جائے ۔
اس ازلی ارادہ کے مطابق جو اس نے ہمارے خداوند مسیح یسوع میں کیا تھا ۔
جس میں ہم کو اس پر ایمان رکھنے کے سبب سے دلیری ہے اور بھروسے کے ساتھ رسائی ۔
پس میں درخواست کرتا ہوں کہ تم میری ان مصیبتوں کے سبب سے جو تمہاری خاطر سہتا ہوں ہمت نہ ہارو کیونکہ وہ تمہارے لئے عزت کا باعث ہیں ۔
اس سبب سے میں اس باپ کے آگے گھٹنے ٹیکتا ہوں ۔
جس سے آسمان اور زمین کا ہر ایک خاندان نامزد ہے ۔
کہ وہ اپنے جلال کی دولت کے موافق تمہیں یہ عنایت کرے کہ تم اس کے روح سے اپنی باطنی انسانیت میں بہت ہی زورآور ہو جاؤ ۔
اور ایمان کے وسیلہ سے مسیح تمہارے دلوں میں سکونت کرے تاکہ تم محبت میں جڑ پکڑ کے اور بنیاد قائم کر کے ۔
سب مقدسوں سمیت بخوبی معلوم کر سکو کہ اس کی چوڑائی اور لمبائی اور انچائی اور گہرائی کتنی ہے ۔
اور مسیح کی اس محبت کو جان سکو جو جاننے سے باہر ہے تاکہ تم خدا کی ساری معموری تک معمور ہو جاؤ ۔
اب جو ایسا قادر ہے کہ اس قدرت کے موافق جو ہم میں تاثیر کرتی ہے ہماری درخواست اور خیال سے بہت زیادہ کام کرسکتا ہے ۔
کلیسیا میں اور مسیح یسوع میں پشت در پشت اور ابدالآباد اس کی تمجید ہوتی رہے ۔ آمین ۔
پس میں جو خداوند میں قیدی ہوں تم سے التماس کرتا ہوں کہ جس بلاوے سے تم بلائے گئے تھے اس کے لائق چال چلو ۔
یعنی کمال فروتنی اور حلم کے ساتھ تحمل کرکے محبت سے ایک دوسرے کی برداشت کرو ۔
اور اسی کوشش میں رہو کہ روح کی یگانگی صلح کے بند سے بندھی رہے ۔
ایک ہے بدن ہے اور ایک ہی روح ۔ چنانچہ تمہیں جو بلائے گئے تھے اپنے بلائے جانے سے امید بھی ایک ہی ہے ۔
ایک ہی خداوند ہے ۔ ایک ہی ایمان ۔ ایک ہی بپتسمہ ۔
اور سب کا خدا اور باپ ایک ہی ہے جو سب کے اوپر اور سب کے درمیان اور سب کے اندر ہے ۔
اور ہم میں سے ہر ایک پر مسیح کی بخشش کے اندازہ کے موافق فضل ہؤا ہے ۔
اسی واسطے وہ فرماتا ہے کہ جب وہ عالم بالا پر چڑھا تو قیدیوں کو ساتھ لے گیا اور آدمیوں کو انعام دئے ۔
( اس کے چڑھنے سے اور کیا پایا جاتا ہے سوا اس کے کہ وہ زمین کے نیچے کے علاقہ میں اترا بھی تھا ؟
اور یہ اترنے والا وہی ہے جو سب آسمانوں سے بھی اوپر چڑھ گیا تاکہ سب چیزوں کو معمور کرے ) ۔
اور اسی نے بعض کو رسول اور بعض کو نبی اور بعض کو مبشر اور بعض کو چرواہا اور استاد بنا کر دے دیا ۔
تاکہ مقدس لوگ کامل بنیں اور خدمت گذاری کا کام کیا جائے اور مسیح کا بدن ترقی پائے ۔
جب تک ہم سب کے سب خدا کے بیٹے کے ایمان اور اس کی پہچان میں ایک نہ ہو جائیں اور کامل انسان نہ بنیں یعنی مسیح کے پورے قد کے اندازہ تک نہ پہنچ جائیں ۔
تاکہ ہم آگے کو بچے نہ رہیں اور آدمیوں کی بازیگری اور مکاری کے سبب سے ان کے گمراہ کرنے والے منصوبوں کی طرف ہر ایک تعلیم کے جھوکے سے موجوں کی طرح اچھلتے بہتے نہ پھریں ۔
بلکہ محبت کے ساتھ سچائی پر قائم رہ کر اور اس کے ساتھ جو سر ہے یعنی مسیح کے ساتھ پیوستہ ہوکر ہر طرح سے بڑھتے جائیں ۔
جس سے سارا بدن ہر ایک جوڑ کی مدد سے پیوستہ ہوکر اور گٹھ کر اس تاثیر کے موافق جو بقدر ہر حصہ ہوتی ہے اپنے آپ کو بڑھاتا ہے تاکہ محبت میں اپنی ترقی کرتا جائے ۔
اس لئے میں یہ کہتا ہوں اور خداوند میں جتائے دیتا ہوں کہ جس طرح غیرقومیں اپنے بیہودہ خیالات کے موافق چلتی ہیں تم آیندہ کو اس طرح نہ چلنا ۔
کیونکہ ان کی عقل تاریک ہو گئی ہے اور وہ اس نادانی کے سبب سے جو ان میں ہے اور اپنے دلوں کی سختی کے باعث خدا کی زندگی سے خارج ہیں ۔
انہوں نے سن ہوکر شہوت پرستی کو اختیار کیا تاکہ ہر طرح کے گندے کام حرص سے کریں ۔
مگر تم نے مسیح کی ایسی تعلیم نہیں پائی ۔
بلکہ تم نے اس سچائی کے مطابق جو یسوع میں ہے اسی کی سنی اور اس میں یہ تعلیم پائی ہوگی ۔
کہ تم اپنے اگلے چال چلن کی اس پرانی انسانیت کو اتار ڈالو جو فریب کی شہوتوں کے سبب سے خراب ہوتی جاتی ہے ۔
اور اپنی عقل کی روحانی حالت میں نئے بنتے جاؤ ۔
اور نئی انسانیت کو پہنو جو خدا کے مطابق سچائی کی راستبازی اور پاکیزگی میں پیدا کی گئی ہے ۔
پس جھوٹ بولنا چھوڑ کر ہر ایک شخص اپنے پڑوسی سے سچ بولے کیونکہ ہم آپس میں ایک دوسرے کے عضو ہیں ۔
غصہ تو کرو مگر گناہ نہ کرو ۔ سورج کے ڈوبنے تک تمہاری خفگی نہ رہے ۔
اور ابلیس کو موقع نہ دو ۔
چوری کرنے والا پھر چوری نہ کرے بلکہ اچھا پیشہ اختیار کرکے ہاتھوں سے محنت کرے تاکہ محتاج کو دینے کے لئے اس کے پاس کچھ ہو ۔
کوئی گندی بات تمہارے منہ سے نہ نکلے بلکہ وہی جو ضرورت کے موافق ترقی کے لئے اچھی ہو تاکہ اس سے سننے والوں پر فضل ہو ۔
اور خدا کے پاک روح کو رنجیدہ نہ کرو جس سے تم پر مخلصی کے دن کے لئے مہر ہوئی ۔
ہر طرح کی تلخ مزاجی اور قہر اور غصہ اور شور و غل اور بدگوئی ہر قسم کی بدخواہی سمیت تم سے دور کی جائیں ۔
اور ایک دوسرے پر مہربان اور نرم دل ہو اور جس طرح خدا نے مسیح میں تمہارے قصور معاف کئے ہیں تم بھی ایک دوسرے کے قصور معاف کرو ۔
پس عزیز فرزندوں کی طرح خدا کی مانند بنو ۔
اور محبت سے چلو ۔ جیسے مسیح نے تم سے محبت کی اور ہمارے واسطے اپنے آپ کو خوشبو کی مانند خدا کی نذر کرکے قربان کیا ۔
اور جیسا کہ مقدسوں کو مناسب ہے تم میں حرامکاری اور کسی طرح کی ناپاکی یا لالچ کا ذکر تک نہ ہو ۔
اور نہ بےشرمی اور بیہودہ گوئی اور ٹھٹھا بازی کا کیونکہ یہ لائق نہیں بلکہ برعکس اس کے شکرگذاری ہو ۔
کیونکہ تم یہ خوب جانتے ہو کہ کسی حرمکار یا ناپاک یا لالچی کی جو بت پرست کے برابر ہے مسیح اور خدا کی بادشاہی میں کچھ میراث نہیں ۔
کوئی تم کو بے فائدہ باتوں سے دھوکا نہ دے کیونکہ ان ہی گناہوں کے سبب سے نافرمانی کے فرزندوں پر خدا کا غضب نازل ہوتا ہے ۔
پس ان کے کاموں میں شریک نہ ہو ۔
کیونکہ تم پہلے تاریکی تھے مگر اب خداوند میں نور ہو ۔ پس نور کے فرزندوں کی طرح چلو ۔
( اس لئے کہ نور کا پھل ہر طرح کی نیکی اور راستبازی اور سچائی ہے ) .
اور تجربہ سے معلوم کرتے رہو کہ خداوند کو کیا پسند ہے ۔
اور تاریکی کے بے پھل کاموں میں شریک نہ ہو بلکہ ان پر ملامت ہی کیا کرو ۔
کیونکہ ان کے پوشیدہ کاموں کا ذکر بھی کرنا شرم کی بات ہے ۔
اور جن چیزوں پر ملامت ہوتی ہے وہ سب نور سے ظاہر ہوتی ہیں کیونکہ جو کچھ ظاہر کیا جاتا ہے وہ روشن ہو جاتا ہے ۔
اس لئے وہ فرماتا ہے اے سونے والے ! جاگ اور مردوں میں سے جی اٹھ تو مسیح کا نور تجھ پر چمکے گا ۔
پس غور سے دیکھو کہ کس طرح چلتے ہو ۔ نادانوں کی طرح نہیں بلکہ داناؤں کی مانند چلو ۔
اور وقت کو غنیمت جانو کیونکہ دن برے ہیں ۔
اس سبب سے نادان نہ بنو بلکہ خداوند کی مرضی کو سمجھو کہ کیا ہے ۔
اور شراب میں متوالے نہ بنو کیونکہ اس سے بدچلنی واقع ہوتی ہے بلکہ روح سے معمور ہوتے جاؤ ۔
اور آپس میں مزامیر اور گیت اور روحانی غزلیں گایا کرو اور دل سے خداوند کے لئے گاتے بجاتے رہا کرو ۔
اور سب باتوں میں ہمارے خداوند یسوع مسیح کے نام سے ہمیشہ خدا باپ کا شکر کرتے رہو ۔
اور مسیح کے خوف سے ایک دوسرے کے تابع رہو ۔
اے بیویو ! اپنے شوہروں کی ایسی تابع رہو جیسے خداوند کی ۔
کیونکہ شوہر بیوی کا سر ہے جیسے کہ مسیح کلیسیا کا سر ہے اور وہ خود بدن کا بچانے والا ہے ۔
لیکن جیسے کلیسیا مسیح کے تابع ہے ویسے ہی بیویاں بھی ہر بات میں اپنے شوہروں کے تابع ہوں ۔
اے شوہرو ! اپنی بیویوں سے محبت رکھو جیسے مسیح نے بھی کلیسیا سے محبت کرکے اپنے آپ کو اس کے واسطے موت کے حوالہ کر دیا ۔
تاکہ اس کو کلام کے ساتھ پانی سے غسل دے کر اور صاف کرکے مقدس بنائے ۔
اور ایک ایسی جلال والی کلیسیا بنا کر اپنے پاس حاضر کرے جس کے بدن میں داغ یا جھری یا کوئی اور ایسی چیز نہ ہو بلکہ پاک اور بے عیب ہو ۔
اسی طرح شوہروں کو لازم ہے کہ اپنی بیویوں سے اپنے بدن کی مانند محبت رکھیں ۔ جو اپنی بیوی سے محبت رکھتا ہے وہ اپنے آپ سے محبت رکھتا ہے ۔
کیونکہ کبھی کسی نے اپنے جسم سے دشمنی نہیں کی بلکہ اس کو پالتا اور پرورش کرتا ہے جیسے کہ مسیح کلیسیا کو ۔
اس لئے کہ ہم اس کے بدن کے عضو ہیں ۔
اسی سبب سے آدمی باپ سے اور ماں سے جدا ہوکر اپنی بیوی کے ساتھ رہے گا اور وہ دونوں ایک جسم ہوں گے ۔
یہ بھید تو بڑا ہے لیکن میں مسیح اور کلیسیا کی بابت کہتا ہوں ۔
بہرحال تم میں سے بھی ہر ایک اپنی بیوی سے اپنی مانند محبت رکھے اور بیوی اس بات کا خیال رکھے کہ اپنے شوہر سے ڈرتی رہے ۔
اے فرزندو ! خداوند میں اپنے ماں باپ کے فرمانبردار رہو کیونکہ یہ واجب ہے ۔
اپنے باپ کی اور ماں کی عزت کر ( یہ پہلا حکم ہے جس کے ساتھ وعدہ بھی ہے ) ۔
تاکہ تیرا بھلا ہو اور تیری عمر زمین پر دراز ہو ۔
اور اے اولاد والو ! تم اپنے فرزندوں کو غصہ نہ دلاؤ بلکہ خداوند کی طرف سے تربیت اور نصیحت دے دے کر ان کی پرورش کرو ۔
اے نوکرو ! جو جسم کے رو سے تمہارے مالک ہیں اپنی صاف دلی سے ڈرتے اور کانپتے ہوئے ان کے ایسے فرمانبردار رہو جیسے مسیح کے ۔
اور آدمیوں کو خوش کرنے والوں کی طرح دکھاوے کے لئے خدمت نہ کرو بلکہ مسیح کے بندوں کی طرح دل سے خداوند کی مرضی پوری کرو ۔
اور اس خدمت کو آدمیوں کی نہیں بلکہ خداوند کی جان کر جی سے کرو ۔
کیونکہ تم جانتے ہو کہ جو کوئی جیسا اچھا کام کرے گا خواہ غلام ہو خواہ آزاد خداوند سے ویسا ہی پائے گا ۔
اور اے مالکو ! تم بھی دھمکیاں چھوڑ کر ان کے ساتھ ایسا ہی سلوک کرو کیونکہ تم جانتے ہو کہ ان کا اور تمہارا دونوں کا مالک آسمان پر ہے اور وہ کسی کا طرفدار نہیں ۔
غرض خداوند میں اور اس کی قدرت کے زور میں مضبوط بنو ۔
خدا کے سب ہتھیار باندھ لو تاکہ تم ابلیس کے منصوبوں کے مقابلہ میں قائم رہ سکو ۔
کیونکہ ہمیں خون اور گوشت سے کشتی نہیں کرنا ہے بلکہ خکومت والوں اور اختیار والوں اور اس دنیا کی تاریکی کے حاکموں اور شرارت کی ان روحانی فوجوں سے جو آسمانی مقاموں میں ہیں ۔
اس واسطے تم خدا کے سب ہتھیار باندھ لو تاکہ برے دن میں مقابلکہ کر سکو اور سب کاموں کا انجام دے کر قائم رہ سکو ۔
پس سچائی سے اپنی کمر کس کر اور راستبازی کا بکتر لگا کر ۔
اور پاؤں میں صلح کی خوشخبری کی تیاری کے جوتے پہن کر ۔
اور ان سب کے ساتھ ایمان کی سپر لگا کر قائم رہو ۔ جس سے تم اس شریر کے سب جلتے ہوئے تیروں کو بجھا سکو ۔
اور نجات کا خود اور روح کی تلوار جو خدا کا کلام ہے لے لو ۔
اور ہر وقت ہر طرح سے روح میں دعا اور منت کرتے رہو اور اسی غرض سے جاگتے رہو کہ سب مقدسوں کے واسطے بلاناغہ دعا کیا کرو ۔
اور میرے لئے بھی تاکہ بولنے کے وقت مجھے کلام کرنے کی توفیق ہو جس سے میں خوشخبری کے بھید کو دلیری سے ظاہر کروں ۔
جس کے لئے زنجیر سے جکڑا ہؤا ایلچی ہوں اور اس کو ایسی دلیری سے بیان کروں جیسا بیان کرنا مجھ پر فرض ہے ۔
اور تخکس جو پیارا بھائی اور خداوند میں دیانتدار خادم ہے تمہیں سب باتیں بتا دے گا تاکہ تم بھی میرے حال سے واقف ہو جاؤ کہ میں کس طرح رہتا ہوں ۔
اس کو میں نے تمہارے پاس اسی واسطے بھیجا ہے کہ تم ہماری حالت سے واقف ہو جاؤ اور وہ تمہارے دلوں کو تسلی دے ۔
خدا باپ اور خداوند یسوع مسیح کی طرف سے بھائیوں کو اطمینان حاصل ہو اور ان میں ایمان کے ساتھ محبت ہو ۔
جو ہمارے خداوند یسوع مسیح سے لازوال محبت رکھتے ہیں ان سب پر فضل ہوتا رہے ۔
مسیح یسوع کے بندوں پولس اور تمتھیس کی طرف سے فلپی کے سب مقدسوں کے نام جو مسیح یسوع میں ہیں نگہبانوں اور خادموں سمیت ۔
ہمارے باپ خدا اور خداوند یسوع مسیح کی طرف سے تمہیں فضل اور اطمینان حاصل ہوتا رہے ۔
میں جب کبھی تمہیں یاد کرتا ہوں تو اپنے خدا کا شکر بجا لاتا ہوں ۔
اور ہر ایک دعا میں جو تمہارے لئے کرتا ہوں ہمیشہ خوشی کے ساتھ تم سب کے لئے درخواست کرتا ہوں ۔
اس لئے کہ تم اول روز سے لے کر آج تک خوشخبری کے پھیلانے میں شریک رہے ہو ۔
اور مجھے اس بات کا بھروسا ہے کہ جس نے تم میں نیک کام شروع کیا ہے وہ اسے یسوع مسیح کے دن تک پورا کر دے گا ۔
چنانچہ واجب ہے کہ میں تم سب کی بابت ایسا ہی خیال کروں کیونکہ تم میرے دل میں رہتے ہو اور میری قید اور خوشخبری کی جوابدہی اور ثبوت میں تم سب میرے ساتھ فضل میں شریک ہو ۔
خدا میرا گواہ ہے کہ میں مسیح یسوع کی سی الفت کر کے تم سب کا مشتاق ہوں ۔
اور یہ دعا کرتا ہوں کہ تمہاری محبت علم اور ہر طرح کی تمیز کے ساتھ اور بھی زیادہ ہوتی جائے ۔
تاکہ عمدہ عمدہ باتوں کو پسند کر سکو اور مسیح کے دن تک صاف دل رہو اور ٹھوکر نہ کھاؤ ۔
اور راستبازی کی پھل سے جو یسوع مسیح کے سبب سے ہے بھرے رہو تاکہ خدا کا جلال ظاہر ہو اور اس کی ستایش کی جائے ۔
اور اے بھائیو ! میں چاہتا ہوں تم جان لو کہ جو مجھ پر گذرا وہ خوشخبری کی ترقی ہی کا باعث ہؤا ۔
یہاں تک کہ قیصری سپاہیوں کی ساری پلٹن اور باقی سب لوگوں میں مشہور ہو گیا کہ میں مسیح کے واسطے قید ہوں ۔
اور جو خداوند میں بھائی ہیں ان میں سے اکثر میرے قید ہونے کے سبب سے دلیر ہو کر بے خوف خدا کا کلام سنانے کی زیادہ جرأت کرتے ہیں ۔
بعض تو حسد اور جھگڑے کی وجہ سے مسیح کی منادی کرتے ہیں اور بعض نیک نیتی سے ۔
ایک تو محبت کی وجہ سے یہ جان کر مسیح کی منادی کرتے ہیں کہ میں خوشخبری کی جواب دہی کے واسطے مقرر ہوں ۔
مگر دوسرے تفرقہ کی وجہ سے نہ کہ صاف دلی سے بلکہ اس خیال سے کہ میری قید میں میرے لئے مصیبت پیدا کریں ۔
پس کیا ہؤا ؟ صرف یہ کہ ہر طرح سے مسیح کی منادی ہوتی ہے خواہ بہانے سے ہو خواہ سچائی سے اور اس سے میں خوش ہوں اور رہوں گا بھی ۔
کیونکہ میں جانتا ہوں کہ تمہاری دعا اور یسوع مسیح کے روح کے انعام سے اس کا انجام میری نجات ہو گا ۔
چنانچہ میری دلی آرزو اور امید یہی ہے کہ میں کسی بات پر شرمندہ نہ ہوں بلکہ میری کمال دلیری کے باعث جس طرح مسیح کی تعظیم میرے بدن کے سبب سے ہمیشہ ہوتی رہی ہے اسی طرح اب بھی ہو گی خواہ میں زندہ رہوں خواہ مروں ۔
کیونکہ زندہ رہنا میرے لئے مسیح ہے اور مرنا نفع ۔
لیکن اگر میرا جسم میں زندہ رہنا ہی میرے کام کے لئے مفید ہے تو میں نہیں جانتا کہ کسے پسند کروں ۔
میں دونوں طرف پھنسا ہؤا ہوں ۔ میرا جی تو یہ چاہتا ہے کہ کوچ کر کے مسیح کے پاس جا رہوں کیونکہ یہ بہت ہی بہتر ہے ۔
مگر جسم میں رہنا تمہاری خاطر زیادہ ضروری ہے ۔
اور چونکہ مجھے اس کا یقین ہے اس لئے میں جانتا ہوں کہ زندہ رہوں گا بلکہ تم سب کے ساتھ رہوں گا تاکہ تم ایمان میں ترقی کرو اور اس میں خوش رہو ۔
اور جو تمہیں مجھ پر فخر ہے وہ میرے پھر تمہارے پاس آنے سے مسیح یسوع میں زیادہ ہو جائے ۔
صرف یہ کرو کہ تمہارا چال چلن مسیح کی خوشخبری کے موافق رہے تاکہ خواہ میں آؤں اور تمہیں دیکھوں خواہ نہ آؤں تمہارا حال سنوں کہ تم ایک روح میں قائم ہو اور انجیل کے ایمان کے لئے ایک جان ہو کر جانفشانی کرتے ہو ۔
اور کسی بات میں مخالفوں سے دہشت نہیں کھاتے یہ ان کے لئے ہلاکت کا صاف نشان ہے لیکن تمہاری نجات کا اور یہ خدا کی طرف سے ہے ۔
کیونکہ مسیح کی خاطر تم پر یہ فضل ہؤا کہ نہ فقط اس پر ایمان لاؤ بلکہ اس کی خاطر دکھ بھی سہو ۔
اور تم اسی طرح جانفشانی کرتے ہو جس طرح مجھے کرتے دیکھا تھا اور اب بھی سنتے ہو کہ میں ویسی ہی کرتا ہوں ۔
پس اگر کچھ تسلی مسیح میں اور محبت کی دلجمعی اور روح کی شراکت اور رحمدلی و دردمندی ہے ۔
تو میری یہ خوشی پوری کرو کہ یک دل رہو ۔ یکساں محبت رکھو ۔ ایک جان ہو ۔ ایک ہی خیال رکھو ۔
تفرقے اور بیجا فخر کے باعث کچھ نہ کرو بلکہ فروتنی سے ایک دوسرے کو اپنے سے بہتر سمجھے ۔
ہر ایک اپنے ہی احوال پر نہیں بلکہ ہر ایک دوسروں کے احوال پر بھی نظر رکھے ۔
ویسا ہی مزاج رکھو جیسا مسیح یسوع کا تھا ۔
اس نے اگرچہ خدا کی صورت پر تھا خدا کے برابر ہونے کو قبضہ میں رکھنے کی چیز نہ سمجھا ۔
بلکہ اپنے آپ کو خالی کر دیا اور خادم کی صورت اختیار کی اور انسانوں کے مشابہ ہوگیا ۔
اور انسانی شکل میں ظاہر ہوکر اپنے آپ کو پس کر دیا اور یہاں تک فرمانبردار رہا کہ موت بلکہ صلیبی موت گوارا کی ۔
اسی واسطے خدا نے بھی اسے بہت سر بلند کیا اور اسے وہ نام بخشا جو سب ناموں سے اعلٰی ہے ۔
تاکہ یسوع کے نام پر ہر ایک گھٹنا ٹکے ۔ خواہ آسمانیوں کا ہو خواہ زمینیوں کا ۔ خواہ ان کا جو زمین کے نیچے ہیں ۔
اور خدا باپ کے جلال کے لئے ہر ایک زبان اقرار کرے کہ یسوع مسیح خداوند ہے ۔
پس اے میرے عزیزو ! جس طرح تم ہمیشہ سے فرمانبرداری کرتے آئے ہو اسی طرح اب بھی نہ صرف میری حاضری میں بلکہ اس سے بہت زیادہ میری غیرحاضری میں ڈرتے اور کانپتے ہوئے اپنی نجات کا کام کئے جاؤ ۔
کیونکہ جو تم میں نیت اور عمل دونوں کو اپنے نیک ارادہ کو انجام دینے کے لئے پیدا کرتا ہے وہ خدا ہے ۔
سب کام شکایت اور تکرار بغیر کیا کرو ۔
تاکہ تم بے عیب اور بھولے ہوکر ٹیڑھے اور کجرو لوگوں میں خدا کے بے نقص فرزند بنے رہو ( جن کے درمیان تم دنیا میں چراغوں کی طرح دکھائی دیتے ہو ۔
اور زندگی کا کلام پیش کرتے ہو ) تاکہ مسیح کے دن مجھے فخر ہو کہ نہ میری دوڑ دھوپ بے فائدہ ہوئی نہ میری محنت اکارت گئی ۔
اور اگر مجھے تمہارے ایمان کی قربانی اور خدمت کے ساتھ اپنا خون بھی بہانا پڑے تو بھی خوش ہوں اور تم سب کے ساتھ خوشی کرتا ہوں ۔
تم بھی اسی طرح خوش ہو اور میرے ساتھ خوشی کرو ۔
مجھے خداوند یسوع میں امید ہے کہ تیمتھیس کو تمہارے پاس جلد بھیجوں گا تاکہ تمہارا احوال دریافت کرکے میری بھی خاطر جمع ہو ۔
کیونکہ کوئی ایسا ہم خیال میرے پاس نہیں جو صاف دلی سے تمہارے لئے فکرمند ہو ۔
سب اپنی اپنی باتوں کی فکر میں ہیں نہ کہ یسوع مسیح کی ۔
لیکن تم اس کی پختگی سے واقف ہو کہ جیسے بیٹا باپ کی خدمت کرتا ہے ایسے ہی اس نے میرے ساتھ خوشخبری پھیلانے میں خدمت کی ۔
پس میں امید کرتا ہوں کہ جب اپنے حال کا انجام معلوم کر لوں گا تو اسے فورا بھیج دوں گا ۔
اور مجھے خداوند پر بھروسا ہے کہ میں آپ بھی جلد آؤں گا ۔
لیکن میں نے اپفردتس کو تمہارے پاس بھیجنا ضرور سمجھا ۔ وہ میرا بھائی اور ہم خدمت اور ہم سپاہ اور تمہارا قاصد اور میری حاجت رفع کرنے کے لئے خادم ہے ۔
کیونکہ وہ تم سب کو بہت مشتاق تھا اور اس واسطے بےقرار رہتا تھا کہ تم نے اس کی بیماری کا حال سنا تھا ۔
بیشک وہ بیماری سے مرنے کو تھا مگر خدا نے اس پر رحم کیا اور فقط اس ہی پر نہیں بلکہ مجھ پر بھی تاکہ مجھے غم پر غم نہ ہو ۔
اس لئے مجھے اس کے بھیجنے کا اور بھی زیادہ خیال ہؤا کہ تم بھی اس کی ملاقات سے پھر خوش ہو جاؤ اور میرا بھی غم گھٹ جائے ۔
پس تم اس سے خداوند میں کمال خوشی کے ساتھ ملنا اور ایسے شخصوں کی عزت کیا کرو ۔
اس لئے کہ وہ مسیح کے کام کی خاطر مرنے کے قریب ہو گیا تھا اور اس نے جان لگا دی تاکہ جو کمی تمہاری طرف سے میری خدمت میں ہوئی اسے پورا کرے ۔
غرض میرے بھائیو ! خداوند میں خوش رہو ۔ تمہیں ایک ہی بات بار بار لکھنے میں مجھے تو کچھ دقت نہیں اور تمہاری اس میں حفاظت ہے ۔
کتوں سے خبردار رہو ۔ بدکاروں سے خبردار رہو ۔ کٹوانے والوں سے خبردار رہو ۔
کیونکہ مختون تو ہم ہیں جو خدا کے روح کی ہدایت سے عبادت کرتے ہیں اور مسیح یسوع پر فخر کرتے ہیں اور جسم کا بھروسا نہیں کرتے ۔
گو میں تو جسم کا بھی بھروسا کر سکتا ہوں اگر کسی اور کو جسم پر بھروسا کرنے کا خیال ہو تو میں اس سے بھی زیادہ کر سکتا ہوں ۔
آٹھویں دن میرا ختنہ ہؤا ۔ اسرائیل کی قوم اور بنیمین کے قبیلہ کا ہوں ۔ عبرانیوں کا عبرانی ۔ شریعت کے اعتبار سے فریسی ہوں ۔
جوش کے اعتبار سے کلیسیا کا ستانے والا ۔ شریعت کی راستبازی کے اعتبار سے بے عیب تھا ۔
لیکن جتنی چیزیں میرے نفع کی تھیں ان ہی کو میں نے مسیح کی خاطر نقصان سمجھ لیا ہے ۔
بلکہ میں اپنے خداوند مسیح یسوع کی پہچان کی بڑی خوبی کے سبب سے سب چیزوں کو نقصان سمجھتا ہوں ۔ جس کی خاطر میں نے سب چیزوں کا نقصان اٹھایا اور ان کو کوڑا سمجھتا ہوں تاکہ مسیح کو حاصل کروں ۔
اور اس میں پایا جاؤں نہ اپنی اس راستبازی کے ساتھ جو شریعت کی طرف سے ہے بلکہ اس راستبازی کے ساتھ جو مسیح پر ایمان لانے کے سبب سے ہے اور خدا کی طرف سے ایمان پر ملتی ہے ۔
اور میں اس کو اور اس کے جی اٹھنے کی قدرت کو اور اس کے ساتھ دکھوں میں شریک ہونے کو معلوم کروں اور اس کی موت سے مشابہت پیدا کروں ۔
تاکہ کسی طرح مردوں میں سے جی اٹھنے کے درجہ تک پہنچوں ۔
یہ غرض نہیں کہ میں پا چکا یا کامل ہو چکا ہوں بلکہ اس چیز کے پکڑنے کے لئے دوڑا ہؤا جاتا ہوں جس کے لئے مسیح یسوع نے مجھے پکڑا تھا ۔
اے بھائیو ! میرا یہ گمان نہیں کہ پکڑ چکا ہوں بلکہ صرف یہ کرتا ہوں کہ جو چیزیں پیچھے رہ گئیں ان کو بھول کر آگے کی چیزوں کی طرف بڑھا ہؤا ۔
نشان کی طرف دوڑا ہؤا جاتا ہوں تاکہ اس انعام کو حاصل کروں جس کے لئے خدا نے مجھے مسیح یسوع میں اوپر بلایا ہے ۔
پس ہم میں سے جتنے کامل ہیں یہی خیال رکھیں اور اگر کسی بات میں تمہارا اور طرح کا خیال ہو تو خدا اس بات کو بھی تم پر ظاہر کر دے گا ۔
بہرحال جہاں تک ہم پہنچے ہیں اسی کے مطابق چلیں ۔
اے بھائیو ! تم سب مل کر میری مانند بنو اور ان لوگوں کو پہچان رکھو جو اس طرح چلتے ہیں جس کا نمونہ تم ہم میں پاتے ہو ۔
کیونکہ بہتیرے ایسے ہیں جن کا ذکر میں نے تم سے بار ہا کیا ہے اور اب بھی رو رو کر کہتا ہوں کہ وہ اپنے چال چلن سے مسیح کی صلیب کے دشمن ہیں ۔
ان کا انجام ہلاکت ہے ۔ ان کا خدا پیٹ ہے وہ اپنی شرم کی باتوں پر فخر کرتے ہیں اور دنیا کی چیزوں کے خیال میں رہتے ہیں ۔
مگر ہمارا وطن آسمان پر ہے اور ہم ایک منجی یعنی خداوند یسوع مسیح کے وہاں سے آنے کے انتظار میں ہیں ۔
وہ اپنی اس قوت کی تاثیر کے موافق جس سے سب چیزیں اپنے تابع کر سکتا ہے ہماری پست حالی کے بدن کی شکل بدل کر اپنے جلال کے بدن کی صورت پر بنائے گا ۔
اس واسطے اے میرے پیارے بھائیو ! جن کا میں مشتاق ہوں جو میری خوشی اور تاج ہو ۔ اے پیارو ! خداوند میں اسی طرح قائم رہو ۔
میں یوؤدیہ کو بھی نصیحت کرتا ہوں سنتخے کو بھی کہ وہ خداوند میں یکدل رہیں ۔
اور اے سچے ہم خدمت ! تجھ سے بھی درخواست کرتا ہوں کہ تو ان عورتوں کی مدد کر کیونکہ انہوں نے میرے ساتھ خوشخبری پھیلانے میں کلیمینس اور میرے ان باقی ہم خدمتوں سمیت جانفشانی کی جن کے نام کتاب حیات میں درج ہیں ۔
خداوند میں ہر وقت خوش رہو ۔ پھر کہتا ہوں کہ خوش رہو ۔
تمہاری نرم مزاجی سب آدمیوں پر ظاہر ہو ۔ خداوند قریب ہے ۔
کسی بات کی فکر نہ کرو بلکہ ہر ایک بات میں تمہاری درخواستیں دعا اور منت کے وسیلہ سے شکرگذاری کے ساتھ خدا کے سامنے پیش کی جائیں ۔
تو خدا کا اطمینان جو سمجھ سے بالکل باہر ہے تمہارے دلوں اور خیالوں کو مسیح یسوع میں محفوظ رکھے گا ۔
غرض اے بھائیو ! جتنی باتیں سچ ہیں اور جتنی باتیں شرافت کی ہیں اور جتنی باتیں واجب ہیں اور جتنی باتیں پاک ہیں اور جتنی باتیں پسندیدہ ہیں اور جتنی باتیں دلکش ہیں غرض جو نیکی اور تعریف کی باتیں ہیں ان پر غور کیا کرو ۔
جو باتیں تم نے مجھ سے سیکھیں اور حاصل کیں اور سنیں اور مجھ میں دیکھیں ان پر عمل کیا کرو تو خدا جو اطمینان کا چشمہ ہے تمہارے ساتھ رہے گا ۔
میں خداوند میں بہت خوش ہوں کہ اب اتنی مدت کے بعد تمہارا خیال میرے لئے سرسبز ہؤا ۔ بیشک تمہیں پہلے بھی اس کا خیال تھا مگر موقع نہ ملا ۔
یہ نہیں کہ میں محتاجی کے لحاظ سے کہتا ہوں کیونکہ میں نے یہ سیکھا ہے کہ جس حالت میں ہوں اسی میں راضی رہوں ۔
میں پست ہونا بھی جانتا ہوں اور بڑھنا بھی جانتا ہوں ۔ ہر ایک بات اور سب حالتوں میں میں نے سیر ہونا بھوکا رہنا اور بڑھنا گھٹنا سیکھا ہے ۔
جو مجھے طاقت بخشتا ہے اس میں میں سب کچھ کرسکتا ہوں ۔
تو بھی تم نے اچھا کیا جو میری مصیبت میں شریک ہوئے ۔
اور اے فلپیو ! تم خود بھی جانتے ہو کہ خوشخبری کے شروع میں جب میں مکدنیہ سے روانہ ہؤا تو تمہارے سوا کسی کلیسیا نے لینے دینے کے معاملہ میں میری مدد نہ کی ۔
چنانچہ تھسلنیکے میں بھی میری احتیاج رفع کرنے کے لئے تم نے ایک دفعہ نہیں بلکہ دو دفعہ کچھ بھیجا تھا ۔
یہ نہیں کہ میں انعام چاہتا ہوں بلکہ ایسا پھل چاہتا ہوں جو تمہارے حساب میں زیادہ ہو جائے ۔
میرے پاس سب کچھ ہے بلکہ افراط سے ہے ۔ تمہاری بھیجی ہوئی چیزیں اپفردتس کے ہاتھ سے لے کر میں آسودہ ہو گیا ہوں وہ خوشبو اور مقبول قربانی ہیں جو خدا کو پسندیدہ ہے ۔
میرا خدا اپنی دولت کے موافق جلال سے مسیح یسوع میں تمہاری ہر ایک احتیاج رفع کرے گا ۔
ہمارے خدا اور باپ کی ابدالآباد تمجید ہوتی رہے ۔ آمین ۔
ہر ایک مقدس سے جو مسیح یسوع میں ہے سلام کہو ۔ جو بھائی میرے ساتھ ہیں تمہیں سلام کہتے ہیں ۔
سب مقدس خصوصا قیصر کے گھر والے تمہیں سلام کہتے ہیں ۔
خداوند یسوع مسیح کا فضل تمہاری روح کے ساتھ رہے ۔
پولس کی طرف سے جو خدا کی مرضی سے مسیح یسوع کا رسول ہے اور بھائی تیمتھیس کی طرف سے ۔
مسیح میں ان مقدس اور ایماندار بھائیوں کے نام جو کلسے میں ہیں ہمارے باپ خدا کی طرف سے تمہیں فضل اور اطمینان حاصل ہوتا رہے ۔
ہم تمہارے حق میں ہمیشہ دعا کرکے اپنے خداوند یسوع مسیح کے باپ یعنی خدا کا شکر کرتے ہیں ۔
کیونکہ ہم نے سنا ہے کہ مسیح یسوع پر تمہارا ایمان ہے اور سب مقدس لوگوں سے محبت رکھتے ہو ۔
اس امید کی ہوئی چیز کے سبب سے جو تمہارے واسطے آسمان پر رکھی ہوئی ہے جس کا ذکر تم اس خوشخبری کے کلام حق میں سن چکے ہو ۔
جو تمہارے پاس پہنچی ہے جیسے سارے جہان میں بھی پھل دیتی اور ترقی کرتی جاتی ہے ۔ چنانچہ جس دن سے تم نے اس کو سنا اور خدا کے فضل کو سچے طور پر پہچانا تم میں بھی ایسا ہی کرتی ہے ۔
اس کی تعلیم نے ہمارے عزیز ہم خدمت اپفراس سے پائی جو ہمارے لئے مسیح کا دیانتدار خادم ہے ۔
اسی نے تمہاری محبت کو جو روح میں ہے ہم پر ظاہر کیا ۔
اسی لئے جس دن سے یہ سنا ہے ہم بھی تمہارے واسطے یہ دعا کرنے اور درخواست کرنے سے باز نہیں آتے کہ تم کمال روحانی حکمت اور سمجھ کے ساتھ اس کی مرضی کے علم سے معمور ہو جاؤ ۔
تاکہ تمہارا چال چلن خداوند کے لائق ہو اور اس کو ہر طرح سے پسند آئے اور تم میں ہر طرح کے نیک کام کا پھل لگے اور خدا کی پہچان میں بڑھتے جاؤ ۔
اور اس کے جلال کی قدرت کے موافق ہر طرح کی قوت سے قوی ہوتے جاؤ تاکہ خوشی کے ساتھ ہر صورت سے صبر اور تحمل کر سکو ۔
اور باپ کا شکر کرتے رہو جس نے ہم کو اس لائق کیا کہ نور میں مقدسوں کے ساتھ میراث کا حصہ پائیں ۔
اسی نے ہم کو تاریکی کے قبضہ سے چھڑا کر اپنے عزیز بیٹے کی بادشاہی میں داخل کیا ۔
جس میں ہم کو مخلصی یعنی گناہوں کی معافی حاصل ہے ۔
وہ اندیکھے خدا کی صورت اور تمام مخلوقات سے پہلے مولود ہے ۔
کیونکہ اسی میں سب چیزیں پیدا کیں گئیں ۔ آسمان کی ہوں یا زمین کی ۔ دیکھی ہوں یا اندیکھی ۔ تخت ہوں یا ریاستیں یا حکومتیں یا اختیارات ۔ سب چیزیں اسی کے وسیلہ سے اور اسی کے واسطے پیدا ہوئی ہیں ۔
اور وہ سب چیزوں سے پہلے اور اسی میں سب چیزیں قائم رہتی ہیں ۔
اور وہی بدن یعنی کلیسیا کا سر ہے ۔ وہی مبدا ہے اور مردوں میں سے جی اٹھنے والوں میں پہلوٹھا تاکہ سب باتوں میں اس کا اول درجہ ہو ۔
کیونکہ باپ کو یہ پسند آیا کہ ساری معموری اسی میں سکونت کرے ۔
اور اس کے خون کے سبب سے جو صلیب پر بہا صلح کرکے سب چیزوں کا اسی کے وسیلہ سے اپنے ساتھ میل کر لے ۔ خواہ وہ زمین کی ہوں خواہ آسمان کی ۔
اور اس نے اب اس کے جسمانی بدن میں موت کے وسیلہ سے تمہارا بھی میل کر لیا ۔
جو پہلے خارج اور برے کاموں کے سبب سے دل سے دشمن تھے تاکہ وہ تم کو مقدس بےعیب اور بے الزام بناکر اپنے سامنے حاضر کرے ۔
بشرطیکہ تم ایمان کی بنیاد پر قائم اور پختہ رہو اور اس خوشخبری کی امید کو جسے تم نے سنا نہ چھوڑو جس کی منادی آسمان کے نیچے کی تمام مخلوقات میں کی گئی اور میں پولس اس کا خادم بنا ۔
اب میں ان دکھوں کے سبب سے خوش ہوں جو تمہاری خاطر اٹھاتا ہوں اور مسیح کی مصیبتوں کی کمی اس کے بدن یعنی کلیسیا کی خاطر اپنے جسم میں پوری کئے دیتا ہوں ۔
جس کا میں خدا کے اس انتظام کے مطابق خادم بنا جو تمہارے واسطے میرے سپرد ہؤا تاکہ میں خدا کے کلام کی پوری پوری منادی کروں ۔
یعنی اس بھید کی جو تمام زمانوں اور پشتوں سے پوشیدہ رہا لیکن اب اس کے ان مقدسوں پر ظاہر ہؤا ۔
جن پر خدا نے ظاہر کرنا چاہا کہ غیرقوموں میں اس بھید کے جلال کی دولت کیسی کچھ ہے اور وہ یہ ہے کہ مسیح جو جلال کی امید ہے تم میں رہتا ہے ۔
جس کی منادی کرکے ہم ہر ایک شخص کو نصیحت کرتے اور ہر ایک کو کمال دانائی سے تعلیم دیتے ہیں تاکہ ہم ہر شخص کو مسیح میں کامل کر کے پیش کریں ۔
اور اسی لئے میں اس کی اس قوت کے موافق جانفشانی سے محنت کرتا ہوں جو مجھ میں زور سے اثر کرتی ہے ۔
میں چاہتا ہوں کہ تم جان لو کہ تمہارے اور لودیکیہ والوں اور ان سب کے لئے جنہوں نے میری جسمانی صورت نہیں دیکھی کیا ہی جانفشانی کرتا ہوں ۔
تاکہ ان کے دلوں کو تسلی ہو اور وہ محبت سے آپس میں گٹھے رہیں اور پوری سمجھ کی تمام دولت کو حاصل کریں اور خدا کے بھید یعنی مسیح کو پہچانیں ۔
جس میں حکمت اور معرفت کے سب خزانے پوشیدہ ہیں ۔
یہ میں اس لئے کہتا ہوں کہ کوئی آدمی لبھانے والی باتوں سے تمہیں دھوکا نہ دے ۔
کیونکہ میں گو جسم کے اعتبار سے دور ہوں مگر روح کے اعتبار سے تمہارے پاس ہوں اور تمہاری باقاعدہ حالت اور تمہارے ایمان کی جو مسیح پر ہے مضبوطی دیکھ کر خوش ہوتا ہوں ۔
پس جس طرح تم نے مسیح یسوع خداوند کو قبول کیا اسی طرح اس میں چلتے رہو ۔
اور اس میں جڑ پکڑتے اور تعمیر ہوتے جاؤ اور جس طرح تم نے تعلیم پائی اسی طرح ایمان میں مضبوط رہو اور خوب شکر گذاری کیا کرو ۔
خبردار کوئی شخص تم کو اس فیلسوفی اور لاحاصل فریب سے شکار نہ کر لے جو انسانوں کی روایت اور دنیوی ابتدائی باتوں کے موافق ہیں نہ کہ مسیح کے موافق ۔
کیونکہ الوہیت کی ساری معموری اسی میں مجسم ہو کر سکونت کرتی ہے ۔
اور تم اسی میں معمور ہو گئے ہو جو ساری حکومت اور اختیار کا سر ہے ۔
اسی میں تمہارا ایسا ختنہ ہؤا جو ہاتھ سے نہیں ہوتا یعنی مسیح کا ختنہ جس سے جسمانی بدن اتارا جاتا ہے ۔
اور اسی کے ساتھ بپتسمہ میں دفن ہوئے اور اس میں خدا کی قوت پر ایمان لا کر جس نے اسے مردوں میں سے جلایا اس کے ساتھ جی بھی اٹھے ۔
اور اس نے تمہیں بھی جو اپنے قصوروں اور جسم کی نامختونی کے سبب سے مردہ تھے اس کے ساتھ زندہ کیا اور ہمارے سب قصور معاف کئے ۔
اور حکموں کی وہ دستاویز مٹا ڈالی جو ہمارے نام پر اور ہمارے خلاف تھی اور اس کو صلیب پر کیلوں سے جڑ کر سامنے سے ہٹا دیا ۔
اس نے حکومتوں اور اختیاروں کو اپنے اوپر سے اتار کر ان کا برملا تماشا بنایا اور صلیب کے سبب سے ان پر فتحیابی کا شادیانہ بجایا ۔
پس کھانے پینے یا عید یا نئے چاند یا سبت کی بابت کوئی تم پر الزام نہ لگائے ۔
کیونکہ یہ آنے والی چیزوں کا سایہ ہیں مگر اصل چیزیں مسیح کی ہیں ۔
کوئی شخص خاکساری اور فرشتوں کی عبادت پسند کرکے تمہیں دوڑ کے انعام سے محروم نہ رکھے ۔ ایسا شخص اپنی جسمانی عقل پر بے فائدہ پھول کر دیکھی ہوئی چیزوں میں مصروف رہتا ہے ۔
اور اس سر کو پکڑے نہیں رہتا جس سے سارا بدن جوڑوں اور پٹھوں کے سیلہ سے پرورش پاکر اور باہم پیوستہ ہوکر خدا کی طرف سے بڑھتا جاتا ہے ۔
جب تم مسیح کے ساتھ دنیوی ابتدائی باتوں کی طرف سے مر گئے تو پھر ان کی مانند جو دنیا میں زندگی گذارتے ہیں انسانی احکام اور تعلیم کے موافق ایسے قاعدوں کے کیوں پابند ہوتے ہو ۔
کہ اسے نہ چھونا ۔ اسے نہ چکھنا ۔ اسے ہاتھ نہ لگانا ۔
( کیونکہ یہ سب چیزیں کام میں لاتے لاتے فنا ہو جائیں گی ) ؟
ان باتوں میں اپنی ایجاد کی ہوئی عبادت اور خاکساری اور جسمانی ریاضت کے اعتبار سے حکمت کی صورت تو ہے مگر جسمانی خواہشوں کے روکنے میں ان سے کچھ فائدہ نہیں ہوتا ۔
پس جب تم مسیح کے ساتھ جلائے گئے تو عالم بالا کی چیزوں کی تلاش میں رہو جہاں مسیح موجود ہے اور خدا کی دہنی طرف بیٹھا ہے ۔
عالم بالا کی چیزوں کے خیال میں رہو نہ کہ زمین پر کی چیزوں کے ۔
کیونکہ تم مر گئے اور تمہاری زندگی مسیح کے ساتھ خدا میں پوشیدہ ہے ۔
جب مسیح جو ہماری زندگی ہے ظاہر کیا جائے گا تو تم بھی اس کے ساتھ جلال میں ظاہر کئے جاؤ گے ۔
پس اپنے ان عضا کو مردہ کرو جو زمین پر ہیں یعنی حرامکاری اور ناپاکی اور شہوت اور بری خواہش اور لالچ کو جو بت پرستی کے برابر ہے ۔
کہ ان ہی کے سبب سے خدا کا غضب نافرمانی کے فرزندوں پر نازل ہوتا ہے ۔
اور تم بھی جس وقت ان باتوں میں زندگی گذارتے تھے اس وقت ان ہی پر چلتے تھے ۔
لیکن اب تم بھی ان سب کو یعنی غصہ اور قہر اور بدخواہی اور بدگوئی اور منہ سے گالی بکنا چھوڑ دو ۔
ایک دوسرے سے جھوٹ نہ بولو کیونکہ تم نے پرانی انسانیت کو اس کے کاموں سمیت اتار ڈالا ۔
اور نئی انسانیت کو پہن لیا ہے جو معرفت حاصل کرنے کے لئے اپنے خالق کی صورت پر نئی بنتی جاتی ہے ۔
وہاں نہ یونانی رہا نہ یہودی ۔ نہ ختنہ نہ نامختونی ۔ نہ وحشی نہ سکوتی ۔ نہ غلام نہ آزاد ۔ صرف مسیح سب کچھ اور سب میں ہے ۔
پس خدا کے برگزیدوں کی طرح جو پاک اور عزیز ہیں دردمندی اور مہربانی اور فروتنی اور حلم اور تحمل کا لباس پہنو ۔
اگر کسی کو دوسرے کی شکایت ہو تو ایک دوسرے کی برداشت کرے اور ایک دوسرے کے قصور معاف کرے ۔ جیسے خداوند نے تمہارے قصور معاف کئے ویسے ہی تم بھی کرو ۔
اور ان سب کے اوپر محبت کو جو کمال کا پٹکا ہے باندھ لو ۔
اور مسیح کا اطمینان جس کے لئے تم ایک بدن ہو کر بلائے بھی گئے ہو تمہارے دلوں پر حکومت کرے اور تم شکر گذار رہو ۔
مسیح کے کلام کو اپنے دلوں میں کثرت سے بسنے دو اور کمال دانائی سے آپس میں تعلیم اور نصیحت کرو اور اپنے دلوں میں فضل کے ساتھ خدا کے لئے مزامیر اور گیت اور روحانی غزلیں گاؤ ۔
اور کلام یا کام جو کچھ کرتے ہو وہ سب خداوند یسوع کے نام سے کرو اور اسی کے وسیلہ سے خدا باپ کا شکر بجا لاؤ ۔
اے بیویو ! جیسا خداوند میں مناسب ہے اپنے شوہروں کے تابع رہو ۔
اے شوہرو ! اپنی بیویوں سے محبت رکھو اور ان سے تلخ مزاجی نہ کرو ۔
اے فرزندو ! ہر بات میں اپنے ماں باپ کے فرمانبردار رہو کیونکہ یہ خداوند میں پسندیدہ ہے ۔
اے اولاد والو ! اپنے فرزندوں کو دق نہ کرو تاکہ وہ بے دل نہ ہو جائیں ۔
اے نوکرو ! جو جسم کے رو سے تمہارے مالک ہیں سب باتوں میں ان کے فرمانبردار رہو ۔ آدمیوں کو خوش کرنے والوں کی طرح دکھاوے کے لئے نہیں بلکہ صاف دلی اور خدا کے خوف سے ۔
جو کام کرو جی سے کرو ۔ یہ جان کر کہ خداوند کے لئے کرتے ہو نہ کہ آدمیوں کے لئے ۔
کیونکہ تم جانتے ہو کہ خداوند کی طرف سے اس کے بدلہ میں تم کو میراث ملے گی ۔ تم خداوند مسیح کی خدمت کرتے ہو ۔
کیونکہ جو برا کرتا ہے وہ اپنی برائی کا بدلہ پائے گا ۔ وہاں کسی کی طرفداری نہیں ۔
اے مالکو ! اپنے نوکروں کے ساتھ یہ جان کر عدل و انصاف کرو کہ آسمان پر تمہارا بھی ایک مالک ہے ۔
دعا کرنے میں مشغول اورشکر گذاری کے ساتھ اس میں بیدار رہو ۔
اور ساتھ ساتھ ہمارے لئے بھی دعا کیا کرو کہ خدا ہم پر کلام کا دروازہ کھولے تاکہ میں مسیح کے اس بھید کو بیان کر سکوں جس کے سبب سے قید بھی ہوں ۔
اور اسے ایسا ظاہر کروں جیسا مجھے کرنا لازم ہے ۔
وقت کو غنیمت جان کر باہر والوں کے ساتھ ہوشیاری سے برتاؤ کرو ۔
تمہارا کلام ہمیشہ ایسا پرفضل اور نمکین ہو کہ تمہیں ہر شخص کو مناسب جواب دینا آ جائے ۔
پیارا بھائی اور دیانتدار خادم تخکس جو خداوند میں ہم خدمت ہے میرا سارا حال تمہیں بتا دے گا ۔
اسے میں نے اسی لئے تمہارے پاس بھیجا ہے کہ تم ہماری حالت سے واقف ہو جاؤ اور وہ تمہارے دلوں کو تسلی دے ۔
اور اس کے ساتھ انیسمس کو بھی بھیجا ہے جو دیانتدار اور پیارا بھائی اور تم میں سے ہے ۔ یہ تمہیں یہاں کی سب باتیں بتا دیں گے ۔
ارسترخس جو میرے ساتھ قید ہے تم کو سلام کہتا ہے اور برنباس کا رشتہ کا بھائی مرقس ( جس کی بابت تمہیں حکم ملے تھے اگر وہ تمہارے پاس آئے تو اس سے اچھی طرح ملنا ) ۔
اور یسوع جو یوستس کہلاتا ہے ۔ مختونوں میں سے صرف یہی خدا کی بادشاہی کے لئے میرے ہم خدمت اور میری تسلی کا باعث رہے ہیں ۔
اپفراس جو تم میں سے ہے اور مسیح یسوع کا بندہ ہے تمہیں سلام کہتا ہے ۔ وہ تمہارے لئے دعا کرنے میں ہمیشہ جانفشانی کرتا ہے تاکہ تم کامل ہو کر پورے اعتقاد کے ساتھ خدا کی پوری مرضی پر قائم رہو ۔
میں اس کا گواہ ہوں کہ وہ تمہارے اور لودیکیہ اور ہیراپلس کے لوگوں کے واسطے بڑی کوشش کرتا ہے ۔
پیارا طبیب لوقا اور دیماس تمہیں سلام کہتے ہیں ۔
لودیکیہ میں کے بھائیوں اور نمفاس اور ان کے گھر کی کلیسیا سے سلام کہنا ۔
اور جب یہ خط تم میں پڑھ لیا جائے تو ایسا کرنا کہ لودیکیہ کی کلیسیا میں بھی پڑھا جائے اور اس خط کو جو لودیکیہ سے آئے تم بھی پڑھنا ۔
اور ارخپس سے کہنا کہ جو خدمت خداوند میں تیرے سپرد ہوئی ہے اسے ہوشیاری کے ساتھ انجام دے ۔
میں پولس اپنے ہاتھ سے سلام لکھتا ہوں ۔ میری زنجیروں کو یاد رکھنا ۔ تم پر فضل ہوتا رہے ۔
پولس اور سلوانس اور تیمتھیس کی طرف سے تھسلنیکیوں کی کلیسیا کے نام جو خدا باپ خدا اور خداوند یسوع مسیح میں ہے فضل اور اطمینان تمہیں حاصل ہوتا رہے ۔
تم سب کے بارے میں ہم خدا کا شکر ہمیشہ بجا لاتے ہیں اور اپنی دعاؤں میں تمہیں یاد کرتے ہیں ۔
اور اپنے خدا اور باپ کے حضور تمہارے ایمان کے کام اور محبت کی محنت اور اس امید کے صبر کو بلاناغہ یاد کرتے ہیں جو ہمارے خداوند یسوع مسیح کی بابت ہے ۔
اور اے بھائیو ! خدا کے پیارو ! ہم کو معلوم ہے کہ تم برگزیدہ ہو ۔
اس لئے کہ ہماری خوشخبری تمہارے پاس نہ فقط لفظی طور پر پہہنچی بلکہ قدرت اور روح القدس اور پورے اعتقاد کے ساتھ بھی چنانچہ تم جانتے ہو کہ ہم تمہاری خاطر تم میں کیسے بن گئے تھے ۔
اور تم کلام کو بڑی مصیبت میں روح القدس کی خوشخبری کے ساتھ قبول کرکے ہماری اور خداوند کی مانند بنے ۔
یہاں تک کہ مکدنیہ اور اخیہ کے سب ایمانداروں کے لئے نمونہ بنے ۔
کیونکہ تمہارے ہاں سے نہ فقط مکدنیہ اور اخیہ میں خدا کے کلام کا چرچا پھیلا ہے بلکہ تمہارا ایمان جو خدا پر ہے ہر جگہ ایسا مشہور ہو گیا ہے کہ ہمارے کہنے کی کچھ حاجت نہیں ۔
اس لئے کہ وہ آپ ہمارا ذکر کرتے ہیں کہ تمہارے پاس ہمارا آنا کیسا ہؤا اور تم بتوں سے پھر کر خدا کی طرف رجوع ہوئے تاکہ زندہ اور حقیقی خدا کی بندگی کرو ۔
اور اس کے بیٹے کے آسمان پر سے آنے کے منتظر ہو جسے اس نے مردوں میں سے جلایا یعنی یسوع مسیح کے جو ہم کو آنے والے غضب سے بچاتا ہے ۔
اے بھائیو ! تم آپ جانتے ہو کہ ہمارا تمہارے پاس آنا بے فائدہ نہ ہؤا ۔
بلکہ تم کو معلوم ہی ہے کہ باوجود پیشتر فلپی میں دکھ اٹھانے اور بے عزت ہونے کے ہم کو اپنے خدا میں یہ دلیری حاصل ہوئی کہ خدا کی خوشخبری بڑی جانفشانی سے تمہیں سنائیں ۔
کیونکہ ہماری نصیحت نہ گمراہی سے ہے نہ ناپاکی سے نہ فریب کے ساتھ ۔
بلکہ جیسے خدا نے ہم کو مقبول کرکے خوشخبری ہمارے سپرد کی ویسے ہی ہم بیان کرتے ہیں ۔ آدمیوں کو نہیں بلکہ خدا کو خوش کرنے کے لئے جو ہمارے دلوں کو آزماتا ہے ۔
کیونکہ تم کو معلوم ہی ہے کہ نہ کبھی ہمارے کلام میں خوشامد پائی گئی نہ وہ لالچ کا پردہ بنا ۔ خدا اس کا گواہ ہے ۔
اور ہم آدمیوں سے عزت نہیں چاہتے تھے نہ تم سے نہ اوروں سے ۔ اگرچہ مسیح کے رسول ہونے کے باعث تم پر بوجھ ڈال سکتے تھے ۔
بلکہ جس طرح ماں اپنے بچوں کو پالتی ہے اسی طرح ہم تمہارے درمیان نرمی کے ساتھ رہے ۔
اور اسی طرح ہم تمہارے بہت مشتاق ہوکر نہ فقط خدا کی خوشخبری بلکہ اپنی جان تک بھی تمہیں دے دینے کو راضی تھے ۔ اس واسطے کہ تم ہمارے پیارے ہو گئے تھے ۔
کیونکہ اے بھائیو ! تم کو ہماری محنت اور مشقت یاد ہوگی کہ ہم نے تم میں سے کسی پر بوجھ نہ ڈالنے کی غرض سے رات دن محنت مزدوری کرکے تمہیں خدا کی خوشخبری کی منادی کی ۔
تم بھی گواہ ہو اور خدا بھی کہ تم سے جو ایمان لائے ہو ہم کیسی پاکیزگی اور راستبازی اور بے عیبی کے ساتھ پیش آئے ۔
چنانچہ تم جانتے ہو کہ جس طرح باپ اپنے بچوں کے ساتھ کرتا ہے اسی طرح ہم بھی تم میں سے ہر ایک کو نصیحت کرتے اور دلاسا دیتے اور سمجھاتے رہے ۔
تاکہ تمہارا چال چلن خدا کے لائق ہو جو تمہیں اپنی بادشاہی اور جلال میں بلاتا ہے ۔
اس واسطے ہم بھی بلاناغہ خدا کا شکر کرتے ہیں کہ جب خدا کا پیغام ہماری معرفت تمہارے پاس پہنچا تو تم نے اسے آدمیوں کا کلام سمجھ کر نہیں بلکہ ( جیسا حقیقت میں ہے ) خدا کا کلام جان کر قبول کیا اور وہ تم میں جو ایمان لائے ہو تاثیر بھی کر رہا ہے ۔
اس لئے کہ تم اے بھائیو ! خدا کی ان کلیسیاؤں کی مانند بن گئے جو یہودیہ میں مسیح یسوع میں ہیں کیونکہ تم نے بھی اپنی قوم والوں سے وہی تکلیفیں اٹھائیں جو انہوں نے یہودیوں سے ۔
جنہوں نے خداوند یسوع کو اور نبیوں کو بھی مار ڈالا اور ہم کو ستا ستا کر نکال دیا ۔ وہ خدا کو پسند نہیں آتے اور سب آدمیوں کے مخالف ہیں ۔
اور وہ ہمیں غیرقوموں کو ان کی نجات کے لئے کلام سنانے سے منع کرتے ہیں تاکہ ان کے گناہوں کا پیمانہ ہمیشہ بھرتا رہے لیکن ان پر انتہا کا غضب آگیا ۔
اے بھائیو ! جب ہم تھوڑے عرصہ کے لئے ظاہر میں نہ کہ دل سے تم سے جدا ہو گئے تو ہم نے کمال آرزو سے تمہاری صورت دیکھنے کی اور بھی زیادہ کوشش کی ۔
اس واسطے ہم نے ( یعنی مجھ پولس نے ) ایک دفعہ نہیں بلکہ دو دفعہ تمہارے پاس آنا چاہا مگر شیطان نے ہمیں روکے رکھا ۔
بھلا ہماری امید اور خوشی اور فخر کا تاج کیا ہے ؟ کیا وہ ہمارے خداوند یسوع کے سامنے اس کے آنے کے وقت تم ہی نہ ہوگے ؟
ہمارا جلال اور خوشی تم ہی تو ہو ۔
اس واسطے جب ہم زیادہ برداشت نہ کر سکے تو اتھینے میں اکیلے رہ جانا منظور کیا ۔
اور ہم نے تیمتھیس کو جو ہمارا بھائی اور مسیح کی خوشخبری میں خدا کا خادم ہے اس لئے بھیجا کہ وہ تمہیں مضبوط کرے اور تمہارے ایمان کے بارے میں تمہیں نصیحت کرے ۔
کہ ان مصبتوں کے سبب سے کوئی نہ گھبرائے کیونکہ تم جانتے ہو کہ ہم ان ہی کے لئے مقرر ہوئے ہیں ۔
بلکہ پہلے بھی جب ہم تمہارے پاس تھے تو تم سے کہا کرتے تھے کہ ہمیں مصیبت اٹھانا ہوگا چنانچہ ایسا ہی ہؤا اور تمہیں معلوم بھی ہے ۔
اس واسطے جب میں اور زیادہ برداشت نہ کرسکا تو تمہارے ایمان کا حال دریافت کرنے کو بھیجا ۔ کہیں ایسا نہ ہؤا ہوکہ آزمانے والے نے تمہیں آزمایا ہو اور ہماری محنت بے فائدہ گئی ہو ۔
مگر اب جو تیمتھیس نے تمہارے پاس سے ہمارے پاس آکر تمہارے ایمان اور محبت کی اور اس بات کی خوشخبری دی کہ تم ہمارا ذکر خیر ہمیشہ کرتے ہو اور ہمارے دیکھنے کے ایسے مشتاق ہو جیسے کہ ہم تمہارے ۔
اس لئے اے بھائیو ! ہم نے اپنی ساری احتیاج اور مصیبت میں تمہارے ایمان کے سبب سے تمہارے بارے میں تسلی پائی ۔
کیونکہ اب اگر تم خداوند میں قائم ہو تو ہم زندہ ہیں ۔
تمہارے باعث اپنے خدا کے سامنے ہمیں جس قدر خوشی حاصل ہے اس کے بدلہ میں کس طرح تمہاری بابت خدا کا شکر ادا کریں ؟
ہم رات دن بہت ہی دعا کرتے رہتے ہیں کہ تمہاری صورت دیکھیں اور تمہارے ایمان کی کمی پوری کریں ۔
اب ہمارا خدا اور باپ خود اور ہمارا خداوند یسوع تمہاری طرف ہماری رہبری کرے ۔
اور خداوند ایسا کرے کہ جس طرح ہم کو تم سے محبت ہے اسی طرح تمہاری محبت بھی آپس میں اور سب آدمیوں کے ساتھ زیادہ ہو اور بڑھے ۔
تاکہ وہ تمہارے دلوں کو ایسا مضبوط کر دے کہ جب ہمارا خداوند یسوع اپنے سب مقدسوں کے ساتھ آئے تو وہ ہمارے خدا اور باپ کے سامنے پاکیزگی میں بے عیب ٹھہریں ۔
غرض اے بھائیو ! ہم تم سے درخواست کرتے ہیں اور خداوند یسوع میں تمہیں نصیحت کرتے ہیں کہ جس طرح تم نے ہم سے مناسب چال چلنے اور خدا کو خوش کرنے کی تعلیم پائی اور جس طرح تم چلتے بھی ہو اسی طرح اور ترقی کرتے جاؤ ۔
کیونکہ تم جانتے ہو کہ ہم نے تم کو خداوند یسوع کی طرف سے کیا کیا حکم پہنچائے ۔
چنانچہ خدا کی مرضی یہ ہے کہ تم پاک بنو یعنی حرامکاری سے بچے رہو ۔
اور ہر ایک تم میں سے پاکیزگی اور عزت کے ساتھ اپنے ظرف کو حاصل کرنا جانے ۔
نہ شہوت کے جوش سے ان قوموں کی مانند جو خدا کو نہیں جانتیں ۔
اور کوئی شخص اپنے بھائی کے ساتھ اس امر میں زیادتی اور دغا نہ کرے کیونکہ خداوند ان سب کاموں کا بدلہ لینے والا ہے چنانچہ ہم نے پہلے بھی تم کو تنبیہ کرکے جتا دیا تھا ۔
اس لئے کہ خدا نے ہم کو ناپاکی کے لئے نہیں بلکہ پاکیزگی کے لئے بلایا ۔
پس جو نہیں مانتا وہ آدمی کو نہیں بلکہ خدا کو نہیں مانتا جو تم کو اپنا پاک روح دیتا ہے ۔
مگر برادرانہ محبت کی بابت تمہیں کچھ لکھنے کی حاجت نہیں کیونکہ تم آپس میں محبت کرنے کی خدا سے تعلیم پا چکے ہو ۔
اور تمام مکدنیہ کے سب بھائیوں کے ساتھ ایسا ہی کرتے ہو لیکن اے بھائیو ! ہم تمہیں نصیحت کرتے ہیں کہ ترقی کرتے جاؤ ۔
اور جس طرح ہم نے تم کو حکم دیا چپ چاپ رہنے اور اپنا کاروبار کرنے اور اپنے ہاتھوں سے محنت کرنے کی ہمت کرو ۔
تاکہ باہر والوں کے ساتھ شایستگی سے برتاؤ کرو اور کسی چیز کے محتاج نہ ہو ۔
اے بھائیو ! ہم نہیں چاہتے کہ جو سوتے ہیں ان کی بابت تم ناواقف رہو تاکہ اوروں کی مانند جو ناامید ہیں غم نہ کرو ۔
کیونکہ جب ہمیں یہ یقین ہے کہ یسوع مر گیا اور جی اٹھا تو اسی طرح خدا ان کو بھی جو سو گئے ہیں یسوع کے وسیلہ سے اسی کے ساتھ لے آئے گا ۔
چنانچہ ہم تم سے خداوند کے کلام کے مطابق کہتے ہیں کہ ہم جو زندہ ہیں اور خداوند کے آنے تک باقی رہیں گے سوئے ہوؤں سے ہرگز آگے نہ بڑھیں گے ۔
کیونکہ خداوند خود آسمان سے للکار اور مقرب فرشتہ کی آواز اور خدا کے نرسنگے کے ساتھ اتر آئے گا اور پہلے تو وہ جو مسیح میں موئے جی اٹھیں گے ۔
پھر ہم جو زندہ باقی ہونگے ان کے ساتھ بادلوں پر اٹھائے جائیں گے تاکہ ہوا میں خداوند کا استقبال کریں اور اس طرح ہمیشہ خداوند کے ساتھ رہیں گے ۔
پس تم ان باتوں سے ایک دوسرے کو تسلی دیا کرو ۔
مگر اے بھائیو ! اس کی کچھ حاجت نہیں کہ وقتوں اور موقعوں کی بابت تم کو کچھ لکھا جائے ۔
اس واسطے کہ تم آپ خوب جانتے ہو کہ خداوند کا دن اس طرح آنے والا ہے جس طرح رات کو چور آتا ہے ۔
جس وقت لوگ کہتے ہونگے کہ سلامتی اور امن ہے اس وقت ان پر اس طرح ناگہان ہلاکت آئے گی جس طرح حاملہ کو درد لگتے ہیں اور وہ ہرگز نہ بچیں گے ۔
لیکن تم اے بھائیو ! تاریکی میں نہیں ہو کہ وہ دن چور کی طرح تم پر آ پڑے ۔
کیونکہ تم سب نور کے فرزند اور دن کے فرزند ہو ۔ ہم نہ رات کے ہیں نہ تاریکی کے ۔
پس اوروں کی طرح سو نہ رہیں بلکہ جاگتے اور ہوشیار رہیں ۔
کیونکہ جو سوتے ہیں رات ہی کو سوتے ہیں اور جو متوالے ہوتے ہیں رات ہی کو متوالے ہوتے ہیں ۔
مگر ہم جو دن کے ہیں ایمان اور محبت کا بکتر لگا کر اور نجات کی امید کو خود پہن کر ہوشیار رہیں ۔
کیونکہ خدا نے ہمیں غضب کے لئے نہیں بلکہ اس لئے مقرر کیا کہ ہم اپنے خداوند یسوع مسیح کے وسیلہ سے نجات حاصل کریں ۔
وہ ہماری خاطر اس لئے مؤا کہ ہم جاگتے ہوں یا سوتے ہوں سب مل کر اسی کے ساتھ جئیں ۔
پس تم ایک دوسرے کو تسلی دو اور ایک دوسرے کی ترقی کا باعث بنو ۔ چنانچہ تم ایسا کرتے بھی ہو ۔
اور اے بھائیو ! ہم تم سے درخواست کرتے ہیں کہ جو تم میں محنت کرتے اور خداوند میں تمہارے پیشوا ہیں اور تم کو نصیحت کرتے ہیں انہیں مانو ۔
اور ان کے کام کے سبب سے محبت کے ساتھ ان کی بڑی عزت کرو ۔ آپس میں میل ملاپ رکھو ۔
اور اے بھائیو ! ہم تمہیں نصیحت کرتے ہیں کہ بے قائدہ چلنے والوں کو سمجھاؤ ۔ کم ہمتوں کو دلاسا دو ۔ کمزوروں کو سنبھالو ۔ سب کے ساتھ تحمل سے پیش آؤ ۔
خبردار ! کوئی کسی سے بدی کے عوض بدی نہ کرے بلکہ ہر وقت نیکی کرنے کے درپے رہو ۔ آپس میں بھی اور سب سے ۔
ہر وقت خوش رہو ۔
بلاناغہ دعا کرو ۔
ہر ایک بات میں شکرگذاری کرو کیونکہ مسیح یسوع میں تمہاری بابت خدا کی یہی مرضی ہے ۔
روح کو نہ بجھاؤ ۔
نبوتوں کی حقارت نہ کرو ۔
سب باتوں کو آزماؤ ۔ جو اچھی ہو اسے پکڑے رہو ۔
ہر قسم کی بدی سے بچے رہو ۔
خدا جو اطمینان کا چشمہ ہے آپ ہی تم کو بالکل پاک کرے اور تمہاری روح اور جان اور بدن ہمارے خداوند یسوع مسیح کے آنے تک پورے پورے اور بے عیب محفوظ رہیں ۔
تمہارا بلانے والا سچا ہے ۔ وہ ایسا ہی کرے گا ۔
اے بھائیو ! ہمارے واسطے دعا کرو ۔
پاک بوسہ کے ساتھ سب بھائیوں کو سلام کرو ۔
میں تمہیں خداوند کی قسم دیتا ہوں کہ یہ خط سب بھائیوں کو سنایا جائے ۔
ہمارے خداوند یسوع مسیح کا فضل تم پر ہوتا رہے ۔
پولس اور سلوانس اور تیمتھیس کی طرف سے تھسلنیکیوں کی کلیسیا کے نام جو ہمارے باپ خدا اور خداوند یسوع مسیح میں ہے ۔
فضل اور اطمینان خدا باپ اور خداوند یسوع مسیح کی طرف سے تمہیں حاصل ہوتا رہے ۔
اے بھائیوں ! تمہارے بارے میں ہر وقت خدا کا شکر کرنا ہم پر فرض ہے اور یہ اس لئے مناسب ہے کہ تمہارا ایمان بہت بڑھتا جاتا ہے اور تم سب کی محبت آپس میں زیادہ ہوتی جاتی ہے ۔
یہاں تک کہ ہم آپ خدا کی کلیسیاؤں میں تم پر فخر کرتے ہیں کہ جتنے ظلم اور مصیبتیں تم اٹھاتے ہو ان سب میں تمہارا صبر اور ایمان ظاہر ہوتا ہے ۔
یہ خدا کی سچی عدالت کا صاف نشان ہے تاکہ تم خدا کی بادشاہی کے لائق ٹھہرو جس کے لئے تم دکھ بھی اٹھاتے ہو ۔
کیونکہ خدا کے نزدیک یہ انصاف ہے کہ بدلے میں تم پر مصیبت لانے والوں کو مصیبت ۔
اور تم مصیبت اٹھانے والوں کو ہمارے ساتھ آرام دے جب خداوند یسوع اپنے قوی فرشتوں کے ساتھ بھڑکتی ہوئی آگ میں آسمان سے ظاہر ہوگا ۔
اور جو خدا کو نہیں پہچانتے اور ہمارے خداوند یسوع کی خوشخبری کو نہیں مانتے ان سے بدلہ لے گا ۔
وہ خداوند کے چہرہ اور اس کی قدرت کے جلال سے دور ہوکر ابدی ہلاکت کی سزا پائیں گے ۔
یہ اس دن ہوگا جب کہ وہ اپنے مقدسوں میں جلال پانے اور سب ایمان لانے والوں کے سبب سے تعجب کا باعث ہونے کے لئے آئے گا کیونکہ تم ہماری گواہی پر ایمان لائے ۔
اسی واسطے ہم تمہارے لئے ہر وقت دعا بھی کرتے رہتے ہیں کہ ہمارا خدا تمہیں اس بلاوے کے لائق جانے اور نیکی کی ہر ایک خواہش اور ایمان کے ہر ایک کام کو قدرت سے پورا کرے ۔
تاکہ ہمارے خدا اور خداوند یسوع مسیح کے فضل کے موافق ہمارے خداوند یسوع کا نام تم میں جلال پائے اور تم اس میں ۔
اے بھائیو ! ہم اپنے خداوند یسوع مسیح کے آنے اور اس کے پاس اپنے جمع ہونے کی بابت تم سے درخواست کرتے ہیں ۔
کہ کسی روح یا کلام یا خط سے جو گویا ہماری طرف سے ہو یہ سمجھ کر کہ خداوند کا دن آ پہنچا ہے تمہاری عقل دفعتہ پریشان نہ ہو جائے اور نہ تم گھبراؤ ۔
کسی طرح سے کسی کے فریب میں نہ آنا کیونکہ وہ دن نہیں آئے گا جب تک کہ پہلے برگشتگی نہ ہو اور وہ گناہ کا شخص یعنی ہلاکت کا فرزند ظاہر نہ ہو ۔
جو مخالفت کرتا ہے اور ہر ایک سے جو خدا یا معبود کہلاتا ہے اپنے آپ کو بڑا ٹھہراتا ہے ۔ یہاں تک کہ وہ خدا کے مقدس میں بیٹھ کر اپنے آپ کو خدا ظاہر کرتا ہے ۔
کیا تمہیں یاد نہیں کہ جب میں تمہارے پاس تھا تو تم سے یہ باتیں کہا کرتا تھا ؟
اب جو چیز اسے روک رہی ہے تاکہ وہ اپنے خاص وقت پر ظاہر ہو اس کو تم جانتے ہو ۔
کیونکہ بے دینی کا بھید تو اب بھی تاثر کرتا جاتا ہے مگر اب ایک روکنے والا ہے اور جب تک وہ دور نہ کیا جائے روکے رہے گا ۔
اس وقت وہ بے دین ظاہر ہوگا جسے خداوند یسوع اپنے منہ کی پھونک سے ہلاک اور اپنی آمد کی تجلی سے نیست کرے گا ۔
اور جس کی آمد شیطان کی تاثر کے موافق ہر طرح کی جھوٹی قدرت اور نشانوں اور عجیب کاموں کے ساتھ ۔
اور ہلاک ہونے والوں کے لئے ناراستی کے ہر طرح کے دھوکے کے ساتھ ہوگی اس واسطے کہ انہوں نے حق کی محبت کو اختیار نہ کیا جس سے ان کی نجات ہوتی ۔
اسی سبب سے خدا ان کے پاس گمراہ ہونے والی تاثر بھیجے گا تاکہ وہ جھوٹ کو سچ جانیں ۔
اور جتنے لوگ حق کا یقین نہیں کرتے بلکہ ناراستی کو پسند کرتے ہیں وہ سب سزا پائیں ۔
لیکن تمہارے بارے میں اے بھائیو ! خداوند کے پیارو ہر وقت خدا کا شکر کرنا ہم پر فرض ہے کیونکہ خدا نے تمہیں ابتدا ہی سے اس لئے چن لیا تھا کہ روح کے ذریعہ سے پاکیزہ بن کر اور حق پر ایمان لا کر نجات پاؤ ۔
جس کے لئے اس نے تمہیں ہماری خوشخبری کے وسیلہ سے بلایا تاکہ تم ہمارے خداوند یسوع مسیح کا جلال حاصل کرو ۔
پس اے بھائیو ! ثابت قدم رہو اور جن روایتوں کی تم نے ہماری زبانی یہ خط کے ذریعہ سے تعلیم پائی ان پر قائم رہو ۔
اب ہمارا خداوند یسوع مسیح خود اور ہمارا باپ خدا جس نے ہم سے محبت رکھی اور فضل سے ابدی تسلی اور اچھی امید بخشی ۔
تمہارے دلوں کو تسلی دے اور ہر ایک نیک کام اور کلام میں مضبوط کرے ۔
غرض اے بھائیو ! ہمارے حق میں دعا کرو کہ خداوند کا کلام ایسا جلد پھیل جائے اور جلال پائے جیسا تم میں ۔
اور کجرو اور برے آدمیوں سے ہم بچے رہیں کیونکہ سب میں ایمان نہیں ۔
مگر خداوند سچا ہے ۔ وہ تم کو مضبوط کرے گا اور اس شریر سے محفوظ رکھے گا ۔
اور خداوند میں ہمیں تم پر بھروسہ ہے کہ جو حکم ہم تمہیں دیتے ہیں اس پر عمل کرتے ہو اور کرتے بھی رہو گے ۔
خداوند تمہارے دلوں کو خدا کی محبت اور مسیح کے صبر کی ہدایت کرے ۔
اے بھائیو ! ہم اپنے خداوند یسوع مسیح کے نام سے تمہیں حکم دیتے ہیں کہ ہر ایک ایسے بھائی سے کنارہ کرو جو بے قاعدہ چلتا ہے اور اس روایت پر عمل نہیں کرتا جو اس کو ہماری طرف سے پہنچی ۔
کیونکہ تم آپ جانتے ہو کہ ہماری مانند کس طرح بننا چاہئے اس لئے کہ ہم تم میں بے قاعدہ نہ چلتے تھے ۔
اور کسی کی روٹی مفت نہ کھاتے تھے بلکہ محنت مشقت سے رات دن کام کرتے تھے تاکہ تم میں سے کسی پر بوجھ نہ ڈالیں ۔
اس لئے نہیں کہ ہم کو اختیار نہ تھا بلکہ اس لئے کہ اپنے آپ کو تمہارے واسطے نمونہ ٹھہرائیں تاکہ تم ہماری مانند بنو ۔
اور جب ہم تمہارے پاس تھے اس وقت بھی تم کو یہ حکم دیتے تھے کہ جسے محنت کرنا نہ منظور نہ ہو وہ کھانے بھی نہ پائے ۔
ہم سنتے ہیں کہ تم میں بعض بے قاعدہ چلتے ہیں اور کچھ کام نہیں کرتے بلکہ اوروں کے کام میں دخل دیتے ہیں ۔
ایسے شخصوں کو ہم خداوند یسوع مسیح میں حکم دیتے اور نصیحت کرتے ہیں کہ چپ چاپ کام کرکے اپنی ہی روٹی کھائیں ۔
اور تم اے بھائیو ! نیک کام کرنے میں ہمت نہ ہارو ۔
اور اگر کوئی ہمارے اس خط کی بات کو نہ مانے تو اسے نگاہ میں رکھو اور اس سے صحبت نہ رکھو تاکہ وہ شرمندہ ہو ۔
لیکن اسے دشمن نہ جانو بلکہ بھائی سمجھ کر نصیحت کرو ۔
اب خداوند جو اطمینان کا چشمہ ہے آپ ہی تم کو ہمیشہ اور ہر طرح سے اطمینان بخشے ۔ خداوند تم سب کے ساتھ رہے ۔
میں پولس اپنے ہاتھ سے سلام لکھتا ہوں ۔ ہر خط میں میرا یہی نشان ہے ۔ میں اسی طرح لکھتا ہوں ۔
ہمارے خداوند یسوع مسیح کا فضل تم سب پر ہوتا رہے ۔
پولس کی طرف سے جو ہمارے منجی خدا اور ہمارے امید گاہ مسیح یسوع کے حکم سے مسیح یسوع کا رسول ہے ۔
تیمتھیس کے نام جو ایمان کے لحاظ سے میرا سچا فرزند ہے ۔ فضل رحم اور اطمینان خدا باپ اور ہمارے خداوند مسیح یسوع کی طرف سے تجھے حاصل ہوتا رہے ۔
جس طرح میں نے مکدنیہ جاتے وقت تجھے نصیحت کی تھی کہ افسس میں رہ کر بعض شخصوں کو حکم کر دے کہ اور طرح کی تعلیم نہ دیں ۔
اور ان کہانیوں اور بے انتہا نسب ناموں پر لحاظ نہ کریں جو تکرار کا باعث ہوتے ہیں اور اس انتظام الٰہی کے موافق نہیں جو ایمان پر مبنی ہے اسی طرح اب بھی کرتا ہوں ۔
حکم کا مقصد یہ ہے کہ پاک دل اور نیک نیت اور بے ریا ایمان سے محبت پیدا ہو ۔
ان کو چھوڑ کر بعض شخص بیہودہ بکواس کی طرف متوجہ ہوگئے ۔
اور شریعت کے معلم بننا چاہتے ہیں حالانکہ جو باتیں کہتے ہیں اور جن کا یقینی طور سے دعویٰ کرتے ہیں ان کو سمجھتے بھی نہیں ۔
مگر ہم جانتے ہیں کہ شریعت اچھی ہےبشرطیکہ کوئی اسے شریعت کے طور پر کام میں لائے ۔
یعنی یہ سمجھ کر کہ شریعت راستبازوں کے لئے مقرر نہیں ہوئی بلکہ بے شرع اور سرکش لوگوں اور بے دینوں اور گنہگاروں اور ناپاکوں اور رندوں اور ماں باپ کے قاتلوں اور خونیوں ۔
اور حرامکاروں اور لونڈے بازوں اور بردہ فروشوں اور جھوٹوں اور جھوٹی قسم کھانے والوں اور ان کے سوا صحیح تعلیم کے اور برخلاف کام کرنے والوں کے واسطے ہے ۔
یہ خدای مبارک کے جلال کی اس خوشخبری کے موافق ہے جو میرے سپرد ہوئی ۔
میں اپنے طاقت بخشنے والے خداوند مسیح یسوع کا شکر کرتا ہوں کہ اس نے مجھے دیانتدار سمجھ کر اپنی خدمت کے لئے مقرر کیا ۔
اگرچہ میں پہلے کفر بکنے والا اور ستانے والا اور بے عزت کرنے والا تھا تو بھی مجھ پر رحم ہؤا اس واسطے کہ میں نے بے ایمانی کی حالت میں نادانی سے یہ کام کئے تھے
اور ہمارے خداوند کا فضل اس ایمان اور محبت کے ساتھ جو مسیح یسوع میں ہے بہت زیادہ ہؤا ۔
یہ بات سچ اور ہر طرح سے قبول کرنے کے لائق ہے کہ مسیح یسوع گنہگاروں کو نجات دینے کے لئے دنیا میں آیا جن میں سب سے بڑا میں ہوں ۔
لیکن مجھ پر رحم اس لئے ہؤا کہ یسوع مسیح مجھ بڑے گنہگار میں اپنا کمال تحمل ظاہر کرے تاکہ جو لوگ ہمیشہ کی زندگی کے لئے اس پر ایمان لائیں گے ان کے لئے میں نمونہ بنوں ۔
اب ازلی بادشاہ یعنی غیرفانی نادیدہ واحد خدا کی عزت اور تمجید ابدالآباد ہوتی رہے ۔ آمین ۔
اے فرزند تیمتھیس ! ان پیشینگوئیوں کے موافق جو پہلے تیری بابت کی گئی تھیں میں یہ حکم تیرے سپرد کرتا ہوں تاکہ تو ان کے مطابق اچھی لڑائی لڑتا رہے اور ایمان اور اس نیک نیت پر قائم رہے ۔
جس کو دور کرنے کے سبب سے بعض لوگوں کے ایمان کا جہاز غرق ہوگیا ۔
ان ہی میں سے ہمنیس اور سکندر ہیں ۔ جنہیں میں نے شیطان کے حوالہ کیا تاکہ کفر سے باز رہنا سیکھیں ۔
پس میں سب سے پہلے یہ نصیحت کرتا ہوں کہ مناجاتیں اور دعائیں اور التجائیں اور شکرگذاریاں سب آدمیوں کے لئے کی جائیں ۔
بادشاہوں اور سب بڑے مرتبہ والوں کے واسطے اس لئے کہ ہم کمال دینداری اور سنجیدگی سے امن و آرام کے ساتھ زندگی گذاریں ۔
یہ ہمارے منجی خدا کے نزدیک عمدہ اور پسندیدہ ہے ۔
وہ چاہتا ہے کہ سب آدمی نجات پائیں اور سچائی کی پہچان تک پہنچیں ۔
کیونکہ خدا ایک ہے اور خدا اور انسان کی بیچ میں درمیانی بھی ایک یعنی مسیح یسوع جو انسان ہے ۔
جس نے اپنے آپ کو سب کے فدیہ میں دیا کہ مناسب وقتوں پر اس کی گواہی دی جائے ۔
میں سچ کہتا ہوں ۔ جھوٹ نہیں بولتا کہ میں اسی غرض سے منادی کرنے والا اور رسول اور غیرقوموں کو ایمان اور سچائی کی باتیں سکھانے والا مقرر ہؤا ۔
پس میں چاہتا ہوں کے مرد ہر جگہ بغیر غصہ اور تکرار کے پاک ہاتھوں کو اٹھا کر دعا کیا کریں ۔
اسی طرح عورتیں حیادار لباس سے شرم اور پرہیزگاری کے ساتھ اپنے آپ کو سنواریں نہ کہ بال گوندھنے اور سونے اور موتیوں اور قیمتی پوشاک سے ۔
بلکہ نیک کاموں سے جیسا خدا پرستی کا اقرار کرنے والی عورتوں کو مناسب ہے ۔
عورت کو چپ چاپ کمال تابعداری سے سیکھنا چاہئے ۔
اور میں اجازت نہیں دیتا کہ عورت سکھائے یا مرد پر حکم چلائے بلکہ چپ چاپ رہے ۔
کیونکہ پہلے آدم بنایا گیا ۔ اس کے بعد حوا ۔
اور آدم نے فریب نہیں کھایا بلکہ عورت فریب کھا کر گناہ میں پڑ گئی ۔
لیکن اولاد ہونے سے نجات پائے گی بشرطیکہ وہ ایمان اور محبت اور پاکیزگی میں پرہیزگاری کے ساتھ قائم رہیں ۔
یہ بات سچ ہے کہ جو شخص نگہبان کا عہدہ چاہتا ہے وہ اچھے کام کی خواہش کرتا ہے ۔
پس نگہبان کو بے الزام ۔ ایک بیوی کا شوہر ۔ پرہیزگار ۔ متقی ۔ شایستہ ۔ مسافرپرور اور تعلیم دینے کے لائق ہونا چاہئے ۔
نشہ میں غل مچانے والا یا مار پیٹ کرنے والا نہ ہو بلکہ حلیم ہو ۔ نہ تکراری نہ زردوست ۔
اپنے گھر کا بخوبی بندوبست کرتا ہو اور اپنے بچوں کو کمال سنجیدگی سے تابع رکھتا ہو ۔
( جب کوئی اپنے گھر ہی کا بندوبست کرنا نہیں جانتا تو خدا کی کلیسیا کی خبرگیری کیونکر کرے گا ؟ )
نومرید نہ ہو تاکہ تکبر کر کے کہیں ابلیس کی سی سزا نہ پائے ۔
اور باہر والوں کے نزدیک بھی نیک نام ہونا چاہئے تاکہ ملامت میں اور ابلیس کے پھندے میں نہ پھنسے ۔
اسی طرح خادموں کو بھی سنجیدہ ہونا چاہئے ۔ دو زبان اور شرابی اور ناجائز نفع کے لالچی نہ ہوں ۔
اور ایمان کے بھید کو پاک دل میں حفاظت سے رکھیں ۔
اور یہ بھی پہلے آزمائے جائیں ۔ اس کے بعد اگر بے الزام ٹھہریں تو خدمت کا کام کریں ۔
اسی طرح عورتوں کو بھی سنجیدہ ہونا چاہئے ۔ تہمت لگانے والی نہ ہوں بلکہ پرہیزگار اور سب باتوں میں ایماندار ہوں ۔
خادم ایک ایک بیوی کے شوہر ہوں اور اپنے اپنے بچوں اور گھروں کا بخوبی بندوبست کرتے ہوں ۔
کیونکہ جو خدمت کا کام بخوبی انجام دیتے ہیں وہ اپنے لئے اچھا مرتبہ اور اس ایمان میں جو مسیح یسوع پر ہے بڑی دلیری حاصل کرتے ہیں ۔
میں تیرے پاس جلد آنے کی امید کرنے پر بھی یہ باتیں تجھے اس لئے لکھتا ہوں ۔
کہ اگر مجھے آنے میں دیر ہو تو مجھے معلوم ہو جائے کہ خدا کے گھر یعنی زندہ خدا کی کلیسیا میں جو حق کا ستون اور بنیاد ہے کیونکر برتاؤ کرنا چاہئے ۔
اس میں کلام نہیں کہ دینداری کا بھید بڑا ہے یعنی وہ جو جسم میں ظاہر ہؤا اور روح میں راستباز ٹھہرا اور فرشتوں کو دکھائی دیا اور غیرقوموں میں اس کی منادی ہوئی اور دنیا میں اس پر ایمان لائے اور جلال میں اوپر اٹھایا گیا ۔
لیکن روح صاف فرماتا ہے کہ آیندہ زمانوں میں بعض لوگ گمراہ کرنے والی روحوں اور شیاطین کی تعلیموں کی طرف متوجہ ہوکر ایمان سے برگشتہ ہو جائیں گے ۔
یہ ان جھوٹے آدمیوں کی ریاکاری کے باعث ہوگا جن کا دل گویا گرم لوہے سے داغا گیا ہے ۔
یہ لوگ بیاہ کرنے سے منع کریں گے اور ان کھانوں سے پرہیز کرنے کا حکم دیں گے جنہیں خدا نے اس لئے پیدا کیا ہے کہ ایماندار اور حق کے پہچاننے والے انہیں شکرگذاری کے ساتھ کھائیں ۔
کیونکہ خدا کی پیدا کی ہوئی ہر چیز اچھی ہے اور کوئی چیز انکار کے لائق نہیں بشرطیکہ شکرگذاری کے ساتھ کھائی جائے ۔
اس لئے کہ خدا کے کلام اور دعا سے پاک ہو جاتی ہے ۔
اگر تو بھائیوں کو یہ باتیں یاد دلائے گا تو مسیح یسوع کا اچھا خادم ٹھہرے گا اور ایمان اور اس اچھی تعلیم کی باتوں سے جس کی تو پیروی کرتا آیا ہے پرورش پاتا رہے گا ۔
لیکن بیہودہ اور بوڑھیوں کی سی کہانیوں سے کنارہ کر اور دینداری کے لئے ریاضت کر ۔
کیونکہ جسمانی ریاضت کا فائدہ کم ہے لیکن دینداری سب باتوں کے لئے فائدہ مند ہے اس لئے کہ اب کی اور آیندہ کی زندگی کا وعدہ بھی اسی کے لئے ہے ۔
یہ بات سچ ہے اور ہر طرح سے قبول کرنے کے لائق ۔
کیونکہ ہم محنت اور جانفشانی اسی لئے کرتے ہیں کہ ہماری امید اس زندہ خدا پر لگی ہوئی ہے جو سب آدمیوں کا خاص کر ایمانداروں کا منجی ہے ۔
ان باتوں کا حکم اور تعلیم دے ۔
کوئی تیری جوانی کی حقارت نہ کرنے پائے بلکہ تو ایمانداروں کے لئے کلام کرنے اور چال چلن اور محبت اور ایمان اور پاکیزگی میں نمونہ بن ۔
جب تک میں نہ آؤں پڑھنے اور نصیحت کرنے اور تعلیم دینے کی طرف متوجہ رہ ۔
اس نعمت سے غافل نہ رہ جو تجھے حاصل ہے اور نبوت کے ذریعہ سے بزرگوں کے ہاتھ رکھتے وقت تجھے ملی تھی ۔
ان باتوں کی فکر رکھ ۔ ان ہی میں مشغول رہ تاکہ تیری ترقی سب پر ظاہر ہو ۔
اپنی اور اپنی تعلیم کی خبرداری کر ۔ ان باتوں پر قائم رہ کیونکہ ایسا کرنے سے تو اپنی اور اپنے سننے والوں کی بھی نجات کا باعث ہوگا ۔
کسی بڑے عمر والے کو ملامت نہ کر بلکہ باپ جان کر نصیحت کر ۔
اور جوانوں کو بھائی جان کر اور بڑی عمر والی عورتوں کو ماں جان کر اور جوان عورتوں کو کمال پاکیزگی سے بہن جان کر ۔
ان بیواؤں کی جو واقعی بیوہ ہیں عزت کر ۔
اور اگر کسی بیوہ کے بیٹے یا پوتے ہوں تو وہ پہلے اپنے ہی گھرانے کے ساتھ دینداری کا برتاؤ کرنا اور ماں باپ کا حق ادا کرنا سیکھیں کیونکہ یہ خدا کے نزدیک پسندیدہ ہے ۔
جو واقعی بیوہ ہے اور اس کا کوئی نہیں وہ خدا پر امید رکھتی ہے اور رات دن مناجات اور دعاؤں میں مشغول رہتی ہے ۔
مگر جو عیش و عشرت میں پڑ گئی ہے وہ جیتے جی مر گئی ہے ۔
ان باتوں کا بھی حکم کر تاکہ وہ بے الزام رہیں ۔
اگر کوئی اپنوں اور خاص کر اپنے گھرانے کی خبرگیری نہ کرے تو ایمان کا منکر اور بے ایمان سے بدتر ہے ۔
وہی بیوہ فرد میں لکھی جائے جو ساٹھ برس سے کم کی نہ ہو اور ایک شوہر کی بیوی ہوئی ہو ۔
اور نیک کاموں میں مشہور ہو ۔ بچوں کی تربیت کی ہو ۔ پردیسیوں کے ساتھ مہمان نوازی کی ہو ۔ مقدسوں کے پاؤں دھوئے ہوں ۔ مصیبت زدوں کی مدد کی ہو اور ہر نیک کام کرنے کے درپے رہی ہو ۔
مگر جوان بیواؤں کے نام درج نہ کر کیونکہ جب وہ مسیح کے خلاف نفس کے تابع ہو جاتی ہیں تو بیاہ کرنا چاہتی ہیں ۔
اور سزا کے لائق ٹھہرتی ہیں اس لئے کہ انہوں نے اپنے پہلے ایمان کو چھوڑ دیا ۔
اور اس کے ساتھ ہی وہ گھر گھر پھر کر بیکار رہنا سیکھتی ہیں اور صرف بیکار ہی نہیں رہتیں بلکہ بک بک کرتی رہتی اور اوروں کے کام میں دخل بھی دیتی ہیں اور ناشایستہ باتیں کہتی ہیں ۔
پس میں یہ چاہتا ہوں کہ جوان بیوائیں بیاہ کریں ۔ ان کے اولاد ہو ۔ گھر کا انتظام کریں اور کسی مخالف کو بدگوئی کا موقع نہ دیں ۔
کیونکہ بعض گمراہ ہوکر شیطان کی پیرو ہو چکی ہیں ۔
اگر کسی ایماندار عورت کے ہاں بیوائیں ہوں تو وہی ان کی مدد کرے اور کلیسیا پر بوجھ نہ ڈالا جائے تاکہ وہ ان کی مدد کر سکے جو واقعی بیوہ ہیں ۔
جو بزرگ اچھا انتظام کرتے ہیں ۔ خاص کر وہ جو کلام سنانے اور تعلیم دینے میں محنت کرتے ہیں دو چند عزت کے لائق سمجھے جائیں ۔
کیونکہ کتاب مقدس یہ کہتی ہے کہ دائیں میں چلتے ہوئے بیل کا منہ نہ باندھنا اور مزدور اپنی مزدوری کا حقدار ہے ۔
جو دعویٰ کسی بزرگ کے خلاف کیا جائے بغیر دو یا تین گواہوں کے اس کو نہ سن ۔
گناہ کرنے والوں کو سب کے سامنے ملامت کر تاکہ اوروں کو بھی خوف ہو ۔
خدا اور مسیح یسوع اور برگزیدہ فرشتوں کو گواہ کرکے میں تجھے تاکید کرتا ہوں کہ ان باتوں پر بلا تعصب عمل کرنا اور کوئی کام طرفداری سے نہ کرنا ۔
کسی شخص پر جلد ہاتھ نہ رکھنا اور دوسروں کے گناہوں میں شریک نہ ہونا ۔ اپنے آپ کو پاک رکھنا ۔
آیندہ کو صرف پانی ہی نہ پیا کر بلکہ اپنے معدہ اور اکثر کمزور رہنے کی وجہ سے ذرا سی مے بھی کام میں لایا کر ۔
بعض آدمیوں کے گناہ ظاہر ہوتے ہیں اور پہلے ہی عدالت میں پہنچ جاتے ہیں اور بعض کے پیچھے جاتے ہیں ۔
اسی طرح بعض اچھے کام بھی ظاہر ہوتے ہیں اور جو ایسے نہیں ہوتے وہ بھی چھپ نہیں سکتے ۔
جتنے نوکر جوئے کے نیچے ہیں اپنے مالکوں کو کمال عزت کے لائق جانیں تاکہ خدا کا نام اور تعلیم بدنام نہ ہو ۔
اور جن کے مالک ایماندار ہیں وہ ان کو بھائی ہونے کی وجہ سے حقیر نہ جانیں بلکہ اس لئے زیادہ تر ان کی خدمت کریں کہ فائدہ اٹھانے والے ایماندار اور عزیز ہیں ۔ تو ان باتوں کی تعلیم دے اور نصیحت کر ۔
اگر کوئی شخص اور طرح کی تعلیم دیتا ہے اور صحیح باتوں کو یعنی ہمارے خداوند یسوع مسیح کی باتوں اور اس کی تعلیم کو نہیں مانتا جو دینداری کے مطابق ہے ۔
وہ مغرور ہے اور کچھ نہیں جانتا بلکہ اسے بحث اور لفظی تکرار کرنے کا مرض ہے ۔ جن سے حسد اور جھگڑے اور بدگوئیاں اور بدگمانیاں ۔
اور ان آدمیوں میں رد و بدل پیدا ہوتا ہے جن کی عقل بگڑ گئی ہے اور وہ حق سے محروم ہیں اور دینداری کو نفع ہی کی ذریعہ سمجھتے ہیں ۔
ہاں دینداری قناعت کے ساتھ بڑے نفع کا ذریعہ ہے ۔
کیونکہ نہ ہم دنیا میں کچھ لائے اور نہ کچھ اس میں سے لے جا سکتے ہیں ۔
پس اگر ہمارے پاس کھانے پہننے کو ہے تو اسی پر قناعت کریں ۔
لیکن جو دولتمند ہونا چاہتے ہیں وہ ایسی آزمایش اور پھندے اور بہت سے بیہودہ اور نقصان پہنچانے والی خواہشوں میں پھنستے ہیں جو آدمیوں کو تباہی اور ہلاکت کے دریا میں غرق کر دیتی ہیں ۔
کیونکہ زر کی دوستی ہر قسم کی برائی کی ایک جڑ ہے جس کی آرزو میں بعض نے گمراہ ہوکر اپنے دلوں کو طرح طرح کے غموں سے چھلنی کر لیا ۔
مگر اے مرد خدا ! تو ان باتوں سے بھاگ اور راستبازی ۔ دینداری ۔ ایمان ۔ محبت ۔ صبر اور حلم کا طالب ہو ۔
ایمان کی اچھی کشتی لڑ ۔ اس ہمیشہ کی زندگی پر قبضہ کر لے جس کے لئے تو بلایا گیا تھا اور بہت سے گواہوں کے سامنے اچھآ اقرار کیا تھا ۔
میں اس خدا کو جو سب چیزوں کو زندہ کرتا ہے اور مسیح یسوع کو جس نے پنطیس پیلاطس کے سامنے اچھا اقرار کیا تھا گواہ کرکے تجھے تاکید کرتا ہوں ۔
کہ ہمارے خداوند یسوع مسیح کے اس ظہور تک حکم کو بے داغ اور بے الزام رکھ ۔
جسے وہ مناسب وقت پر نمایاں کرے گا جو مبارک اور واحد حاکم ۔ بادشاہوں کا بادشاہ اور خداوندوں کا خداوند ہے ۔
بقا صرف اسی کو ہے اور وہ اس نور میں رہتا ہے جس تک کسی کی رسائی نہیں ہو سکتی ہے ۔ نہ اسے کسی انسان نے دیکھا اور نہ دیکھ سکتا ہے ۔ اس کی عزت اور سلطنت ابد تک رہے ۔ آمین ۔
اس موجودہ جہان کے دولتمندوں کو حکم دے کہ مغرور نہ ہوں اور ناپایدار دولت پر نہیں بلکہ خدا پر امید رکھیں جو ہمیں لطف اٹھانے کے لئے سب چیزیں افراط سے دیتا ہے ۔
اور نیکی کریں اور اچھے کاموں میں دولتمند بنیں اور سخاوت پر تیار اور امداد پر مستعد ہوں ۔
اور آیندہ کے لئے اپنے واسطے ایک اچھی بنیاد قائم کر رکھیں تاکہ حقیقی زندگی پر قبضہ کریں ۔
اے تیمتھیس ! اس امانت کو حفاظت سے رکھ اور جس علم کو علم کہنا ہی غلط ہے اس کی بیہودہ بکواس اور مخالفتوں پر توجہ نہ کر ۔
بعض اس کا اقرار کرکے ایمان سے برگشتہ ہو گئے ہیں ۔ تم پر فضل ہوتا رہے ۔
پولس کی طرف سے جو اس زندگی کے وعدہ کے موافق جو مسیح یسوع میں ہے خدا کی مرضی سے مسیح یسوع کا رسول ہے ۔
پیارے فرزند تمتھیس کے نام ۔ فضل ۔ رحم اور اطمینان خدا باپ اور ہمارے خداوند مسیح یسوع کی طرف سے تجھے حاصل ہوتا رہے ۔
جس خدا کی عبادت میں صاف دل سے باپ دادا کے طور پر کرتا ہوں اس کا شکر ہے کہ اپنی دعاؤں میں بلاناغہ تجھے یاد رکھتا ہوں ۔
اور تیرے آنسوؤں کو یاد کرکے رات دن تیری ملاقات کا مشتاق رہتا ہوں تاکہ خوشی سے بھر جاؤں ۔
اور مجھے تیرا وہ بے ریا ایمان یاد دلایا گیا ہے جو پہلے تیری نانی لوئس اور تیری ماں یونیکے رکھتی تھیں اور مجھے یقین ہے کہ تو بھی رکھتا ہے ۔
اسی سبب سے میں تجھے یاد دلاتا ہوں کہ تو خدا کی اس نعمت کو چمکا دے جو میرے ہاتھ رکھنے کے باعث تجھے حاصل ہے ۔
کیونکہ خدا نے ہمیں دہشت کی روح نہیں بلکہ قدرت اور تربیت کی روح دی ہے ۔
پس ہمارے خداوند کی گواہی دینے سے اور مجھ سے جو اس کا قیدی ہوں شرم نہ کر بلکہ خدا کی قدرت کے موافق خوشخبری کی خاطر میرے ساتھ دکھ اٹھا ۔
جس نے ہمیں نجات دی اور پاک بلاوے سے بلایا ہمارے کاموں کے موافق نہیں بلکہ اپنے خاص ارادہ اور اس فضل کے موافق جو مسیح یسوع میں ہم پر ازل سے ہؤا ۔
مگر اب ہمارے منجی مسیح یسوع کے ظہور سے ظاہر ہؤا جس نے موت کو نیست اور زندگی اور بقا کو اس خوشخبری کے وسیلہ سے روشن کر دیا ۔
جس کے لئے میں منادی کرنے والا اور رسول اور استاد مقرر ہؤا ۔
اسی باعث سے میں یہ دکھ بھی اٹھاتا ہوں لیکن شرماتا نہیں کیونکہ جس کا میں نے یقین کیا ہے اسے جانتا ہوں اور مجھے یقین ہے کہ وہ میری امانت کی اس دن تک حفاظت کرسکتا ہے ۔
جو صحیح باتیں تو نے مجھ سے سنیں اس ایمان اور محبت کے ساتھ جو مسیح یسوع میں ہے ان کا خاکہ یاد رکھ ۔
روح القدس کے وسیلہ سے جو ہم میں بسا ہؤا ہے اس اچھی امانت کی حفاظت کر ۔
تو یہ جانتا ہے کہ آسیہ کے سب لوگ مجھ سے پھر گئے ۔ جن میں سے فوگلس اور ہر مگنیس ہیں ۔
خداوند انیسفرس کے گھرانے پر رحم کرے کیونکہ اس نے بہت دفعہ مجھے تازہ دم کیا اور میری قید سے شرمندہ نہ ہؤا ۔
بلکہ جب وہ روما میں آیا تو کوشش سے تلاش کرکے مجھ سے ملا ۔
( خداوند اسے یہ بخشے کہ اس دن اس پر خداوند کا رحم ہو ) اور اس نے افسس میں جو جو خدمتیں کیں تو انہیں خوب جانتا ہے ۔
پس اے میرے فرزند ! تو اس فضل سے جو مسیح یسوع میں ہے مضبوط بن ۔
اور جو باتیں تو نے بہت سے گواہوں کے سامنے مجھ سے سنی ہیں ان کو ایسے دیانتدار آدمیوں کے سپرد کر جو اوروں کو بھی سکھانے کے قابل ہوں ۔
مسیح یسوع کے اچھے سپاہی کی طرح میرے ساتھ دکھ اٹھا ۔
کوئی سپاہی جب لڑائی کو جاتا ہے اپنے آپ کو دنیا کے معاملوں میں نہیں پھنساتا تاکہ اپنے بھرتی کرنے والے کو خوش کرے ۔
دنگل میں مقابلہ کرنے والا بھی اگر اس نے باقاعدہ مقابلہ نہ کیا ہو تو سہرا نہیں پاتا ۔
جو کسان محنت کرتا ہے پیداوار کا حصہ پہلے اسی کو ملنا چاہئے ۔
جو میں کہتا ہوں اس پر غور کر کیونکہ خداوند تجھے سب باتوں کی سمجھ دے گا ۔
یسوع مسیح کو یاد رکھ جو مردوں میں سے جی اٹھا ہے اور داؤد کی نسل سے ہے ۔ میری اس خوشخبری کے موافق ۔
جس کے لئے میں بدکار کی طرح دکھ اٹھاتا ہوں یہاں تک کہ قید ہوں مگر خدا کا کلام قید نہیں ۔
اسی سبب سے میں برگزیدہ لوگوں کی خاطر سب کچھ سہتا ہوں تاکہ وہ بھی اس نجات کو جو مسیح یسوع میں ہے ابدی جلال سمیت حاصل کریں ۔
یہ بات سچ ہے کہ جب ہم اس کے ساتھ مر گئے تو اس کے ساتھ جئیں گے بھی ۔
اگر ہم دکھ سہیں گے تو اس کے ساتھ بادشاہی بھی کریں گے ۔ اگر ہم اس کا انکار کریں گے تو وہ بھی ہمارا انکار کرے گا ۔
اگر ہم بے وفا ہو جائیں گے تو بھی وہ وفادار رہے گا کیونکہ وہ آپ اپنا انکار نہیں کرسکتا ۔
یہ باتیں انہیں یاد دلا اور خداوند کے سامنے تاکید کر کہ لفظی تکرار نہ کریں جس سے کچھ حاصل نہیں بلکہ سننے والے بگڑ جاتے ہیں ۔
اپنے آپ کو خدا کے سامنے مقبول اور ایسے کام کرنے والے کی طرح پیش کرنے کی کوشش کر جس کو شرمندہ ہونا نہ پڑے اور جو حق کے کلام کو درستی سے کام میں لاتا ہو ۔
لیکن بیہودہ بکواس سے پرہیز کر کیونکہ ایسے شخص اور بھی بے دینی میں ترقی کریں گے ۔
اور ان کا کلام آکلہ کی طرح کھاتا چلا جائے گا ۔ ہمینیس اور فلیتس ان ہی میں سے ہیں ۔
وہ یہ کہہ کر کہ قیامت ہو چکی ہے حق سے گمراہ ہو گئے ہیں اور بعض کا ایمان بگاڑتے ہیں ۔
تو بھی خدا کی مضبوط بنیاد قائم رہتی ہے اور اس پر یہ مہر ہے کہ خداوند اپنوں کو پہچانتا ہے اور جو کوئی خداوند کا نام لیتا ہے ناراستی سے باز رہے ۔
بڑے گھر میں نہ صرف سونے چاندی ہی کے برتن ہوتے ہیں بلکہ لکڑی اور مٹی کے بھی ۔ بعض عزت اور بعض ذلت کے لئے ۔
پس جو کوئی ان سے الگ ہوکر اپنی تئیں پاک کرے گا وہ عزت کا برتن اور مقدس بنے گا اور مالک کے کام کے لائق اور ہر نیک کام کے لئے تیار ہوگا ۔
جوانی کی خواہشوں سے بھاگ اور جو پاک دل کے ساتھ خداوند سے دعا کرتے ہیں ان کے ساتھ راستبازی اور ایمان اور محبت اور صلح کا طالب ہو ۔
لیکن بے وقوفی اور نادانی کی حجتوں سے کنارہ کر کیونکہ تو جانتا ہے کہ ان سے جھگڑے پیدا ہوتے ہیں ۔
اور مناسب نہیں کہ خداوند کا بندہ جھگڑا کرے بلکہ سب کے ساتھ نرمی کرے اور تعلیم دینے کے لائق اور بردبار ہو ۔
اور مخالفوں کو حلیمی سے تادیب کرے ۔ شاید خدا انہیں توبہ کی توفیق بخشے تاکہ وہ حق کو پہچانیں ۔
اور خداوند کے بندہ کے ہاتھ سے خدا کی مرضی کے اسیر ہوکر ابلیس کے پھندے سے چھوٹیں ۔
لیکن یہ جان رکھ کہ اخیر زمانہ میں برے دن آئیں گے ۔
کیونکہ آدمی خودغرض ۔ زردوست ۔ شیخی باز ۔ مغرور ۔ بدگو ۔ ماں باپ کے نافرمان ۔ ناشکر ۔ ناپاک ۔
طبعی محبت سے خالی ۔ سنگدل ۔ تہمت لگانے والے ۔ بے ضبط ۔ تندمزاج ۔ نیکی کے دشمن ۔
دغاباز ۔ ڈھیٹھ ۔ گھمنڈ کرنے والے ۔ خدا کی نسبت عش و عشرت کو زیادہ دوست رکھنے والے ہونگے ۔
وہ دینداری کی وضع تو رکھیں گے مگر اس کے اثر کو قبول نہ کریں گے ۔ ایسوں سے بھی کنارہ کرنا ۔
ان ہی میں سے وہ لوگ ہیں جو گھروں میں دبے پاؤں گھس آتے ہیں اور ان چھچھوری عورتوں کو قابو میں کر لیتے ہیں جو گناہوں میں دبی ہوئی ہیں اور طرح طرح کی خواہشوں کے بس میں ہیں ۔
اور ہمیشہ تعلیم پاتی رہتی ہیں مگر حق کی پہچان تک کبھی نہیں پہنچتیں ۔
اور جس طرح کہ ینیس اور یمبریس نے موسیٰ کی مخالفت کی تھی اسی طرح یہ لوگ بھی حق کی مخالفت کرتے ہیں ۔ یہ ایسے آدمی ہیں جن کی عقل بگڑی ہوئی ہے اور وہ ایمان کے اعتبار سے نامقبول ہیں ۔
مگر اس سے زیادہ نہ بڑھ سکیں گے اس واسطے کہ ان کی نادانی سب آدمیوں پر ظاہر ہو جائے گی جیسے ان کی بھی ہو گئی تھی ۔
لیکن تو نے تعلیم ۔ چال چلن ۔ ارادہ ۔ ایمان ۔ تحمل ۔ محبت ۔ صبر ۔ ستائے جانے اور دکھ اٹھانے میں میری پیروی کی ۔
یعنی ایسے دکھوں میں جو انطاکیہ اور اکنیم اور لسترہ میں مجھ پر پڑے اور اور دکھوں میں بھی جو میں نے اٹھائے ہیں مگر خداوند نے مجھے ان سب سے چھڑا لیا ۔
بلکہ جتنے مسیح یسوع میں دینداری کے ساتھ زندگی گذارنا چاہتے ہیں وہ سب ستائے جائیں گے ۔
اور برے اور دھوکا باز آدمی فریب دیتے اور فریب کھاتے ہوئے بگڑتے چلے جائیں گے ۔
مگر تو ان باتوں پر جو تو نے سیکھی تھیں اور جن کا یقین تجھے دلایا گیا تھا یہ جان کر قائم رہ کہ تو نے انہیں کن لوگوں سے سیکھا تھا ۔
اور تو بچپن سے ان پاک نوشتوں سے واقف ہے جو تجھے مسیح یسوع پر ایمان لانے سے نجات حاصل کرنے کے لئے دانائی بخش سکتے ہیں ۔
ہر ایک صحیفہ جو خدا کے الہام سے ہے تعلیم اور الزام اور اصلاح اور راستبازی میں تربیت کرنے کے لئے فائدہ مند بھی ہے ۔
تاکہ مرد خدا کامل بنے اور ہر ایک نیک کام کے لئے بالکل تیار ہو جائے ۔
خدا اور مسیح یسوع کو جو زندوں اور مردوں کی عدالت کرے گا گواہ کرکے اور اس کے ظہور اور بادشاہی کو یاد دلا کر میں تجھے تاکید کرتا ہوں ۔
کہ تو کلام کی منادی کر ۔ وقت اور بے وقت مستعد رہ ۔ ہر طرح کے تحمل اور تعلیم کے ساتھ سمجھا دے اور ملامت اور نصیحت کر ۔
کیونکہ ایسا وقت آئے گا کہ لوگ صحیح تعلیم کی برداشت نہ کریں گے بلکہ کانوں کی کھجلی کے باعث اپنی اپنی خواہشوں کے موافق بہت سے استاد بنا لیں گے ۔
اور اپنے کانوں کو حق کی طرف سے پھیر کر کہانیوں پر متوجہ ہونگے ۔
مگر تو سب باتوں میں ہوشیار رہ ۔ دکھ اٹھا ۔ بشارت کا کام انجام دے ۔ اپنی خدمت کو پورا کر ۔
کیونکہ میں اب قربان ہو رہا ہوں اور میرے کوچ کا وقت آ پہنچا ہے ۔
میں اچھی کشتی لڑ چکا ۔ میں نے دوڑ کو ختم کر لیا ۔ میں نے ایمان کو محفوظ رکھا ۔
آیندہ کے لئے میرے واسطے راستبازی کا وہ تاج رکھا ہؤا ہے جو عادل منصف یعنی خداوند مجھے اس دن دے گا اور صرف مجھے ہی نہیں بلکہ ان سب کو بھی جو اس کے ظہور کے آرزو مند ہوں ۔
میرے پاس جلد آنے کی کوشش کر ۔
کیونکہ دیماس نے اس موجودہ جہان کو پسند کرکے مجھے چھوڑ دیا اور تھسلنیکے کو چلا گیا اور کریسکینس گلتیہ کو اور ططس دلمتیہ کو ۔
صرف لوقا میرے پاس ہے ۔ مرقس کو ساتھ لے کر آ جا کیونکہ خدمت کے لئے وہ میرے کام کا ہے ۔
تخکس کو میں نے افسس بھیج دیا ہے ۔
جو چوغہ میں تروآس میں کرپس کے ہاں چھوڑ آیا ہوں جب تو آئے تو وہ اور کتابیں خاص کر رق کے طومار لیتا آئیو ۔
سکندر ٹھٹھیرے نے مجھ سے بہت برائیاں کیں ۔ خداوند اسے اس کے کاموں کے موافق بدلہ دے گا ۔
اس سے تو بھی خبردار رہ کیونکہ اس نے ہماری باتوں کی بڑی مخالفت کی ۔
میری پہلی جواب دہی کے وقت کسی نے میرا ساتھ نہ دیا بلکہ سب نے مجھے چھوڑ دیا ۔ کاش کہ انہیں اس کا حساب دینا نہ پڑے ۔
مگر خداوند میرا مددگار تھا اور اس نے مجھے طاقت بخشی تاکہ میری معرفت پیغام کی پوری منادی ہو جائے اور سب غیرقومویں سن لیں ۔ اور میں شیر کے منہ سے چھڑایا گیا ۔
خداوند مجھے ہر ایک برے کام سے چھڑائے گا اور اپنی آسمانی بادشاہی میں صحیح سلامت پہنچا دے گا ۔ اس کی تمجید ابدالآباد ہوتی رہے ۔ آمین ۔
پرسکہ اور اکولہ سے اور انیسفرس کے خاندان سے سلام کہہ ۔
اراستس کرنتھس میں رہا اور ترفمس کو میں نے میلیتس میں بیمار چھوڑا ۔
جاڑوں سے پہلے میرے پاس آ جانے کی کوشش کر ۔ یوبولس اور پودینس اور لینس اور کلودیہ اور اور سب بھائی تجھے سلام کہتے ہیں ۔
خداوند تیری روح کے ساتھ رہے ۔ تم پر فضل ہوتا رہے ۔
پولس کی طرف سے جو خدا کا بندہ اور یسوع مسیح کا رسول ہے ۔ خدا کے برگزدوں کے ایمان اور اس حق کی پہچان کے مطابق جو دینداری کے موافق ہے ۔
اس ہمیشہ کی زندگی کی امید پر جس کا وعدہ ازل سے خدا نے کیا ہے جو جھوٹ نہیں بول سکتا ۔
اور اس نے مناسب وقتوں پر اپنے کلام کو اس پیغام میں ظاہر کیا جو ہمارے منجی خدا کے حکم کے مطابق میرے سپرد ہؤا ۔
ایمان کی شرکت کے رو سے سچے فرزند ططس کے نام ، فضل اور اطمینان خدا باپ اور ہمارے منجی یسوع مسیح کی طرف سے تجھے حاصل ہوتا رہے ۔
میں نے تجھے کریتے میں اس لئے چھوڑا تھا کہ تو باقی ماندہ باتوں کو درست کرے اور میرے حکم کے مطابق شہر بہ شہر ایسے بزرگوں کو مقرر کرے ۔
جو بے الزام اور ایک ایک بیوی کے شوہر ہوں اور ان کے بچے ایماندار اور بد چلنی اور سرکشی کے الزام سے پاک ہوں ۔
کیونکہ نگہبان کو خدا کا مختار ہونے کی وجہ سے بے الزام ہونا چاہئے نہ خودرائی ہو ، نہ غصہ ور ، نہ نشہ میں غل مچانے والا ۔ نہ مار پیٹ کرنے والا اور نہ ناجائز نفع کا لالچی ۔
بلکہ مسافر پرور ۔ خیر دوست ۔ متقی منصف مزاج ۔ پاک اور ضبط کرنے والا ہو ۔
اور ایمان کے کلام پر جو اس تعلیم کے موافق ہے قائم ہو تاکہ صحیح تعلیم کے ساتھ نصیحت بھی کر سکے اور مخالفوں کو قائل بھی کر سکے ۔
کیونکہ بہت سے لوگ سرکش اور بہودہ گو اور دغاباز ہیں خاص کر مختونوں میں سے ۔
ان کا منہ بند کرنا چاہئے ۔ یہ لوگ ناجائز نفع کی خاطر ناشایستہ باتیں سکھا کر گھر کے گھر تباہ کر دیتے ہیں ۔
ان ہی میں سے ایک شخص نے کہا جو خاص ان کا نبی تھا کہ کریتی ہمیشہ جھوٹے ۔ موذی جانور ۔ احدی کھاؤ ہوتے ہیں ۔
یہ گواہی سچ ہے ۔ پس انہیں سخت ملامت کیا کرتا کہ ان کا ایمان درست ہو جائے ۔
اور وہ یہودیوں کی کہانیوں اور ان آدمیوں کے حکموں پر توجہ نہ کریں جو حق سے گمراہ ہوتے ہیں ۔
پاک لوگوں کے لئے سب چیزیں پاک ہیں مگر گناہ آلودہ اور بے ایمان لوگوں کے لئے کچھ بھی پاک نہیں بلکہ ان کی عقل اور دل دونو گناہ آلودہ ہیں ۔
وہ خدا کی پہچان کا دعویٰ تو کرتے ہیں مگر اپنے کاموں سے اس کا انکار کرتے ہیں کیونکہ وہ مکروہ اور نافرمان ہیں اور کسی نیک کام کے قابل نہیں ۔
لیکن تو وہ باتیں بیان کر جو صحیح تعلیم کے مناسب ہیں ۔
یعنی یہ کہ بوڑھے مرد پرہیزگار ، سنجیدہ اور متقی ہوں اور ان کا ایمان اور محبت اور صبر صحیح ہو ۔
اسی طرح بوڑھی عورتوں کی بھی وضع مقدسوں کی سی ہو ۔ تہمت لگانے والی اور زیادہ مے پینے میں مبتلا نہ ہوں بلکہ اچھی باتیں سکھانے والی ہوں ۔
تاکہ جو ان عورتوں کو سکھائیں کہ اپنے شوہروں کو پیار کریں بچوں کو پیار کریں ۔
اور متقی اور پاکدامن اور گھر کا کاروبار کرنے والی اور مہربان ہوں اور اپنے اپنے شوہروں کے تابع رہیں تاکہ خدا کا کلام بدنام نہ ہو ۔
جوان آدمیوں کو بھی اسی طرح نصیحت کر کے متقی بنیں ۔
سب باتوں میں اپنے آپ کو نیک کاموں کا نمونہ بنا ۔ تیری تعلیم میں صفائی اور سنجیدگی ۔
اور ایسی صحت کلامی پائی جائے جو ملامت کے لائق نہ ہو تاکہ مخالف ہم پر عیب لگانے کی کوئی وجہ نہ پاکر شرمندہ ہو جائیں ۔
نوکروں کو نصیحت کر کہ اپنے مالکوں کے تابع رہیں اور سب باتوں میں انہیں خوش رکھیں اور ان کے حکم سے کچھ انکار نہ کریں ۔
چوری چلاکی نہ کریں بلکہ ہر طرح کی دیانتداری اچھی طرح ظاہر کریں تاکہ ان سے ہر بات میں ہمارے منجی خدا کی تعلیم کو رونق ہو ۔
کیونکہ خدا کا وہ فضل ظاہر ہؤا ہے جو سب آدمیوں کی نجات کا باعث ہے ۔
اور ہمیں تربیت دیتا ہے کہ بے دینی اور دنیوی خواہشوں کا انکار کر کے اس موجودہ جہان میں پرہیزگاری اور راستبازی اور دینداری کے ساتھ زندگی گزاریں ۔
اور اس مبارک امید یعنی اپنے بزرگ خدا اور منجی یسوع مسیح کے جلال کے ظاہر ہونے کے منتظر رہیں ۔
جس نے اپنے آپ کو ہمارے واسطے دے دیا تاکہ فدیہ ہوکر ہمیں ہر طرح کی بے دینی سے چھڑا لے اور پاک کرکے اپنی خاص ملکیت کے لئے ایک ایسی امت بنائے جو نیک کاموں میں سرگرم ہو ۔
پورے اختیار کے ساتھ یہ باتیں کہہ اور نصیحت دے اور ملامت کر ۔ کوئی تیری حقارت نہ کرنے پائے ۔
ان کو یاد دلا کہ حاکموں اور اختیار والوں کے تابع رہیں اور ان کا حکم مانیں اور ہر نیک کام کے لئے مستعد رہیں ۔
کسی کی بدگوئی نہ کریں ۔ تکراری نہ ہوں بلکہ نرم مزاج ہوں اور سب آدمیوں کے ساتھ کمال حلیمی سے پیش آئیں ۔
کیونکہ ہم بھی پہلے نادان ۔ نافرمان ۔ فریب کھانے والے اور رنگ برنگ کی خواہشوں اور عیش و عشرت کے بندے تھے اور بد خواہی اور حسد میں زندگی گزارتے تھے ۔ نفرت کے قائل تھے اور آپس میں کینہ رکھتے تھے ۔
مگر جب ہمارے منجی خدا کی مہربانی اور انسان کے ساتھ اس کی الفت ظاہر ہوئی ۔
تو اس نے ہم کو نجات دی مگر راستبازی کے کاموں کے سبب سے نہیں جو ہم نے خود کئے بلکہ اپنی رحمت کے مطابق نئی پیدایش کے غسل اور روح القدس کے ہمیں نیا بنانے کے وسیلہ سے ۔
جسے اس نے ہمارے منجی یسوع مسیح کی معرفت ہم پر افراط سے نازل کیا ۔
تاکہ ہم اس کے فضل سے راستباز ٹھہر کر ہمیشہ کی زندگی کی امید کے مطابق وارث بنیں ۔
یہ بات سچ ہے اور میں چاہتا ہوں کہ تو ان باتوں کا یقینی طور سے دعویٰ کرے تاکہ جنہوں نے خدا کا یقین کیا ہے وہ اچھے کاموں میں لگے رہنے کا خیال رکھیں ۔ یہ باتیں بھلی اور آدمیوں کے واسطے فائدہ مند ہیں ۔
مگر بیوقوفی کی حجتوں اور نسب ناموں اور جھگڑوں اور ان لڑائیوں سے جو شریعت کی بابت ہوں پرہیز کر ۔ اس لئے کہ یہ لاحاصل اور بے فائدہ ہیں ۔
ایک دو بار نصیحت کرکے بدعتی شخص سے کنارہ کر ۔
یہ جان کر کہ ایسا شخص برگشتہ ہوگیا ہے اور اپنے آپ کو مجرم ٹھہرا کر گناہ کرتا رہتا ہے ۔
جب میں تیرے پاس ارتماس یا تخکس کو بھیجوں تو میرے پاس نیکپلس آنے کی کوشش کرنا کیونکہ میں نے وہیں جاڑا کاٹنے کا قصد کر لیا ہے ۔
زیناس عالم شرع اور اپلوس کو کوشش کرکے روانہ کر دے ۔ اس طور پر کہ ان کو کسی چیز کی حاجت نہ رہے ۔
اور ہمارے لوگ بھی ضرورتوں کو رفع کرنے کے لئے اچھے کاموں میں لگے رہنا سکھیں تاکہ بے پھل نہ رہیں ۔
میرے سب ساتھی تجھے سلام کہتے ہیں جو ایمان کے رو سے ہمیں عزیز رکھتے ہیں ان سے سلام کہہ ۔ تم سب پر فضل ہوتا رہے ۔
پولس کی طرف سے جو مسیح یسوع کا قیدع ہے اور بھائی تیمتھیس کی طرف سے اپنے عزیز ہمخدمت فلیمون ۔
اور بہن افیہ اور اپنے ہم سپاہ ارخپس اور فلیمون کے گھر کی کلیسیا کے نام ۔
فضل اور اطمینان ہمارے باپ خدا اور خداوند یسوع مسیح کی طرف سے تمہیں حاصل ہوتا رہے ۔
میں تیری اس محبت کا اور ایمان کا حال سنکر جو سب مقدسوں کے ساتھ اور خداوند یسوع پر ہے ۔
ہمیشہ اپنے خدا کا شکر کرتا ہوں اور اپنی دعاؤں میں تجھے یاد کرتا ہوں ۔
تاکہ تیرے ایمان کی شراکت تمہاری ہر خوبی کی پہچان میں مسیح کے واسطے مؤثر ہو ۔
کیونکہ اے بھائی ! مجھے تیری محبت سے خوشی اور تسلی ہوئی اس لئے کہ تیرے سبب سے مقدسوں کے دل تازہ ہوئے ہیں ۔
پس اگرچہ مجھے مسیح میں بڑی دلیری تو ہے کہ تجھے مناسب حکم دوں ۔
مگر مجھے یہ زیادہ پسند ہے کہ میں بوڑھا پولس بلکہ اس وقت مسیح یسوع کا قیدی بھی ہوکر محبت کی راہ سے التماس کروں ۔
سو اپنے فرزند انیسمس کی بابت جو قید کی حالت میں مجھ سے پیدا ہؤا تجھ سے التماس کرتا ہوں ۔
پہلے تو وہ کچھ تیرے کام کا نہ تھا مگر اب تیرے اور میرے دونوں کے کام کا ہے ۔
خود اسی کو یعنی اپنے کلیجے کے ٹکڑے کو میں نے تیرے پاس واپس بھیجا ہے ۔
اس کو میں اپنے ہی پاس رکھنا چاہتا تھا تاکہ تیری طرف سے اس قید میں جو خوشخبری کے باعث ہے میری خدمت کرے ۔
لیکن تیری مرضی کے بغیر میں نے کچھ کرنا نہ چاہا تاکہ تیرا نیک کام لاچاری سے نہیں بلکہ خوشی سے ہو ۔
کیونکہ ممکن ہے کہ وہ تجھ سے اس لئے تھوڑی دیر کے واسطے جدا ہؤا ہو کہ ہمیشہ تیرے پاس رہے ۔
مگر اب سے غلام کی طرح نہیں بلکہ غلام سے بہتر ہوکر یعنی ایسے بھائی کی طرح رہے جو جسم میں بھی اور خداوند میں بھی میرا نہایت عزیز ہو اور تیرا اس سے بھی کہیں زیادہ ۔
پس اگر تو مجھے شریک جانتا ہے تو اسے اس طرح قبول کرنا جس طرح مجھے ۔
اور اگر اس نے تیرا کچھ نقصان کیا ہے یا اس پر تیرا کچھ آتا ہے تو اسے میرے نام لکھ لے ۔
میں پولس اپنے ہاتھ سے لکھتا ہوں کہ خود ادا کروں گا اور اس کے کہنے کی کچھ حاجت نہیں کہ میرا قرض جو تجھ پر ہے وہ تو خود ہے ۔
اے بھائی ! میں چاہتا ہوں کہ مجھے تیری طرف سے خداوند میں خوشی حاصل ہو ، مسیح میں میرے دل کو تازہ کر ۔
میں تیری فرمانبرداری کا یقین کرکے تجھے لکھتا ہوں اور جانتا ہوں کہ جو کچھ میں کہتا ہوں تو اس سے بھی زیادہ کرے گا ۔
اس کے سوا میرے لئے ٹھہرنے کی جگہ تیار کر کیونکہ مجھے امید ہے کہ میں تمہاری دعاؤں کے وسیلہ سے تمہیں بخشا جاؤں گا ۔
اپفراس جو مسیح یسوع میں میرے ساتھ قید ہے ۔
اور مرقس اور ارسترخس اور دیماس اور لوقا جو میرے ہمخدمت ہیں تجھے سلام کہتے ہیں ۔
ہمارے خداوند یسوع مسیح کا فضل تمہاری روح پر ہوتا رہے ۔ آمین
اگلے زمانہ میں خدا نے باپ دادا سے حصہ بہ حصہ اور طرح بہ طرح نبیوں کی معرفت کلام کرکے ۔
اس زمانہ کے آخر میں ہم سے بیٹے کی معرفت کلام کیا جسے اس نے سب چیزوں کا وارث ٹھہرایا اور جس کے وسیلہ سے اس نے عالم بھی پیدا کئے ۔
وہ اس کے جلال کا پرتو اور اس کی ذات کا نقش ہوکر سب چیزوں کو اپنی قدرت کے کلام سے سنبھالتا ہے ۔ وہ گناہوں کو دھو کر عالم بالا پر کبریا کی دہنی طرف جا بیٹھا ۔
اور فرشتوں سے اسی قدر بزرگ ہو گیا جس قدر اس نے میراث میں ان سے افضل نام پایا ۔
کیونکہ فرشتوں میں سے اس نے کب کسی سے کہا کہ تو میرا بیٹا ہے ۔ آج تو مجھ سے پیدا ہؤا ؟ اور پھر یہ کہ میں اس کا باپ ہوں گا اور وہ میرا بیٹا ہوگا ؟
اور جب پہلوٹھے کو دنیا میں پھر لاتا ہے تو کہتا ہے کہ خدا کے سب فرشتے اسے سجدہ کریں ۔
اور فرشتوں کی بابت یہ کہتا ہے کہ وہ اپنے فرشتوں کو ہوائیں اور اپنے خادموں کو آگ کے شعلے بناتا ہے ۔
مگر بیٹے کی بابت کہتا ہے کہ اے خدا تیرا تخت ابدالآباد رہے گا اور تیری بادشاہی کا عصا راستی کا عصا ہے ۔
تو نے راستبازی سے محبت اور بدکاری سے عداوت رکھی ۔ اسی سبب سے خدا یعنی تیرے خدا نے خوشی کے تیل سے تیرے ساتھیوں کی بہ نسبت تجھے زیادہ مسح کیا ۔
اور یہ کہ اے خداوند ! تو نے ابتدا میں زمین کی نیو ڈالی اور آسمان تیری ہاتھ کی کاریگری ہیں ۔
وہ نیست ہو جائیں گے مگر تو باقی رہے گا اور وہ سب پوشاک کی مانند پرانے ہو جائیں گے ۔
تو انہیں چادر کی طرح لپیٹے گا اور وہ پوشاک کی طرح بدل جائیں گے مگر تو وہی ہے اور تیرے برس ختم نہ ہونگے ۔
لیکن اس نے فرشتوں میں سے کسی کے بارے میں کب کہا کہ تو میری دہنی طرف بیٹھ جب تک میں تیرے دشمنوں کو تیرے پاؤں تلے کی چوکی نہ کر دوں ؟
کیا وہ سب خدمتگذار روحیں نہیں جو نجات کی میراث پانے والوں کی خاطر خدمت کو بھیجی جاتی ہیں ؟
اس لئے باتیں ہم نے سنیں ان پر اور بھی دل لگا کر غور کرنا چاہئ تاکہ بہ کر ان سے دور نہ ہوجائیں ۔
کیونکہ جو کلام فرشتوں کی معرفت فرمایا گیا تھا جب وہ قائم رہا اور ہر قصور اور نافرمانی کا ٹھیک ٹھیک بدلہ ملا ۔
تو اتنی بڑی نجات سے غافل رہ کر ہم کیونکر بچ سکتے ہیں جس کا بیان پہلے خداوند کے وسیلہ سے ہؤا اور سننے والوں سے ہمیں پایٔہ ثبوت کو پہنچا ۔
اور ساتھ ہی خدا بھی اپنی مرضی کے موافق نشانوں اور عجیب کاموں اور طرح طرح کے معجزوں اور روح القدس کی نعمتوں کے ذریعہ سے اس کی گواہی دیتا رہا ۔
اس نے اس آنے والے جہان کو جس کا ہم ذکر کرتے ہیں فرشتوں کے تابع نہیں کیا ۔
بلکہ کسی نے کسی موقعہ پر یہ بیان کیا ہے کہ انسان کیا چیز ہے جو تو اس کا خیال کرتا ہے ؟ یا آدم زاد کیا ہے جو تو اس پر نگاہ کرتا ہے ؟
تو نے اسے فرشتوں سے کچھ ہی کم کیا ۔ تو نے اس پر جلال اور عزت کا تاج رکھا اور اپنے ہاتھوں کے کاموں پر اسے اختیار بخشا ۔
تو نے سب چیزیں تابع کرکے اس کے پاؤں تلے کر دی ہیں ۔ پس جس صورت میں اس نے سب چیزیں اس کے تابع کر دیں تو اس نے کوئی چیز ایسی نہ چھوڑی جو اس کے تابع نہ کی ہو مگر ہم اب تک سب چیزیں اس کے تابع نہیں دیکھتے ۔
البتہ اس کو دیکھتے ہیں جو فرشتوں سے کچھ ہی کم کیا گیا یعنی یسوع کو کہ موت کا دکھ سہنے کے سبب سے جلال اور عزت کا تاج اسے پہنایا گیا ہے تاکہ خدا کے فضل سے وہ ہر ایک آدمی کے لئے موت کا مزہ چکھے ۔
کیونکہ جس کے لئے سب چیزیں ہیں اور جس کے وسیلہ سے سب چیزیں ہیں اس کو یہی مناسب تھا کہ جب بہت سے بیٹوں کو جلال میں داخل کرے تو ان کی نجات کے بانی کو دکھوں کے ذریعہ سے کامل کرلے ۔
اس لئے کہ پاک کرنے والا اور پاک ہونے والے سب ایک ہی اصل سے ہیں ۔ اسی باعث وہ انہیں بھائی کہنے سے نہیں شرماتا ۔
چنانچہ وہ فرماتا ہے کہ تیرا نام میں اپنے بھائیوں سے بیان کروں گا ۔ کلیسیا میں تیری حمد کے گیت گاؤں گا ۔
اور پھر یہ کہ میں اس پر بھروسا رکھوں گا اور پھر یہ کہ دیکھ میں ان لڑکوں سمیت جنہیں خدا نے مجھے دیا ۔
پس جس صورت میں کہ لڑکے خون اور گوشت میں شریک ہیں تو وہ خود بھی ان کی طرح ان میں شریک ہؤا تاکہ موت کے وسیلہ سے اس کو جسے موت پر قدرت حاصل تھی یعنی ابلیس کو تباہ کر دے ۔
اور جو عمر بھر موت کے ڈر سے غلامی میں گرفتار رہے انہیں چھڑا لے ۔
کیونکہ واقع میں وہ فرشتوں کا نہیں بلکہ ابرہام کی نسل کا ساتھ دیتا ہے ۔
پس اس کو سب باتوں میں اپنے بھائیوں کی مانند بننا لازم ہؤا تاکہ امت کے گناہوں کا کفارہ دینے کے واسطے ان باتوں میں جو خدا سے علاقہ رکھتی ہیں ایک رحمدل اور دیانتدار سردار کاہن بنے ۔
کیونکہ جس صورت میں اس نے خود ہی آزمایش کی حالت میں دکھ اٹھایا تو وہ ان کی بھی مدد کرسکتا ہے جن کی آزمایش ہوتی ہے ۔
پس اے بھائیو ! تم جو آسمانی بلاوے میں شریک ہو ۔ اس رسول اور سردار کاہن یسوع پر غور کرو جس کا ہم اقرار کرتے ہیں ۔
جو اپنے مقرر کرنے والے کے حق میں دیانتدار تھا جس طرح موسیٰ اس کے سارے گھر میں تھا ۔
کیونکہ وہ موسیٰ سے اس قدر زیادہ عزت کے لائق سمجھا گیا جس قدر گھر کا بنانے والا گھر سے زیادہ عزت دار ہوتا ہے ۔
چنانچہ ہر ایک گھر کا کوئی نہ کوئی بنانے والا ہوتا ہے مگر جس نے سب چیزیں بنائیں وہ خدا ہے ۔
موسیٰ تو اس کے سارے گھر میں خادم کی طرح دیانتدار رہا تاکہ آیندہ بیان ہونے والی باتوں کی گواہی دے ۔
لیکن مسیح بیٹے کی طرح اس کے گھر کا مختار ہے اور اس کا گھر ہم ہیں بشرطیکہ اپنی دلیری اور امید کا فخر آخر تک مضبوطی سے قائم رکھیں ۔
پس جس طرح کہ روح القدس فرماتا ہے اگر آج تم اس کی آواز سنو ۔
تو اپنے دلوں کو سخت نہ کرو جس طرح غصہ دلانے کے وقت آزمایش کے دن جنگل میں کیا تھا ۔
جہاں تمہارے باپ دادا نے مجھے جانچا اور آزمایا اور چالیس برس تک میرے کام دیکھے ۔
اسی لئے میں اس پشت سے ناراض ہؤا اور کہا کہ ان کے دل ہمیشہ گمراہ ہوتے رہتے ہیں اور انہوں نے میری راہوں کو نہیں پہچانا ۔
چنانچہ میں نے اپنے غضب میں قسم کھائی کہ یہ میرے آرام میں داخل نہ ہونے پائیں گے ۔
اے بھائیو ! خبردار ! تم میں سے کسی کا ایسا برا اور بے ایمان دل نہ ہو جو زندہ خدا سے پھر جائے ۔
بلکہ جس روز تک آج کا دن کہا جاتا ہے ہر روز آپس میں نصیحت کیا کرو تاکہ تم میں سے کوئی گناہ کے فریب میں آکر سخت دل نہ ہو جائے ۔
کیونکہ ہم مسیح میں شریک ہوئے ہیں بشرطیکہ اپنے ابتدائی بھروسے پر آخر تک مضبوطی سے قائم رہیں ۔
چنانچہ کہا جاتا ہے کہ اگر آج تم اس کی آواز سنو تو اپنے دلوں کو سخت نہ کرو جس طرح کہ غصہ دلانے کے وقت کیا تھا ۔
کن لوگوں نے آواز سن کر غصہ دلایا ؟ کیا ان سب نے نہیں جو موسیٰ کے وسیلہ سے مصر سے نکلے تھے ؟
اور وہ کن لوگوں سے چالیس برس تک ناراض رہا ؟ کیا ان سے نہیں جنہوں نے گناہ کیا اور ان کی لاشیں بیابان میں پڑی رہیں ؟
اور کن کی بابت اس نے قسم کھائی کہ وہ میرے آرام میں داخل نہ ہونے پائیں گے سوا ان کے جنہوں نے نافرمانی کی ؟
غرض ہم دیکھتے ہیں کہ وہ بے ایمانی کے سبب سے داخل نہ ہو سکے ۔
پس جب اس کے آرام میں داخل ہونے کا وعدہ باقی ہے تو ہمیں ڈرنا چاہئے ۔ ایسا نہ ہو کہ تم میں سے کوئی رہا ہؤا معلوم ہو ۔
کیونکہ ہمیں بھی ان ہی کی طرح خوشخبری سنائی گئی لیکن سنے ہوئے کلام نے ان کو اس لئے کچھ فائدہ نہ دیا کہ سننے والوں کے دلوں میں ایمان کے ساتھ نہ بیٹھا ۔
اور ہم جو ایمان لائے اس آرام میں داخل ہوتے ہیں جس طرح اس نے کہا کہ میں نے اپنے غضب میں قسم کھائی کہ یہ میرے آرام میں داخل نہ ہونے پائیں گے ۔ گو بنای عالم کے وقت اس کے کام ہو چکے تھے ۔
چنانچہ اس نے ساتویں دن کی بابت کسی موقع پر اس طرح کہا ہے کہ خدا نے اپنے سب کاموں کو پورا کرکے ساتویں دن آرام کیا ۔
اور پھر اس مقام پر ہے کہ وہ میرے آرام میں داخل نہ ہونے پائیں گے ۔
پس جب یہ بات باقی ہے کہ بعض اس آرام میں داخل ہوں اور جن کو پہلے خوشخبری سنائی گئی تھی وہ نافرمانی کے سبب سے داخل نہ ہوئے ۔
تو پھر ایک خاص دن ٹھہرا کر اتنی مدت کے بعد داؤد کی کتاب میں اسے آج کا دن کہتا ہے جیسا پیشتر کہا گیا کہ اگر آج تم اس کی آواز سنو تو اپنے دلوں کو سخت نہ کرو ۔
اور اگر یشوع نے انہیں آرام میں داخل کیا ہوتا تو وہ اس کے بعد دوسرے دن کا ذکر نہ کرتا ۔
پس خدا کی امت کے لئے سبت کا آرام باقی ہے ۔
کیونکہ جو اس کے آرام میں داخل ہؤا اس نے بھی خدا کی طرح اپنے کاموں کو پورا کرکے آرام کیا ۔
پس آؤ ہم اس آرام میں داخل ہونے کی کوشش کریں تاکہ ان کی طرح نافرمانی کرکے کوئی شخص گر نہ پڑے ۔
کیونکہ خدا کا کلام زندہ اور مؤثر اور ہر ایک دو دھاری تلوار سے زیادہ تیز ہے اور جان اور روح اور بند بند اور گودے گودے کو جدا کرکے گذر جاتا ہے اور دل کے خیالوں اور ارادوں کو جانچتا ہے ۔
اور اس سے مخلوقات کی کوئی چیز چھپی نہیں بلکہ جس سے ہم کو کام ہے اس کی نظروں میں سب چیزیں کھلی اور بے پردہ ہیں ۔
پس جب ہمارا ایک ایسا بڑا سردار کاہن ہے جو آسمانوں سے گذر گیا یعنی خدا کا بیٹا یسوع تو آؤ ہم اپنے اقرار پر قائم رہیں ۔
کیونکہ ہمارا ایسا سردار کاہن نہیں جو ہماری کمزوریوں میں ہمارا ہمدرد نہ ہو سکے بلکہ وہ سب باتوں میں ہماری طرح آزمایا گیا تو بھی بے گناہ رہا ۔
پس آؤ ہم فضل کے تخت کے پاس دلیری سے چلیں تاکہ ہم پر رحم ہو اور وہ فضل حاصل کریں جو ضرورت کے وقت ہماری مدد کرے ۔
کیونکہ ہر سردار کاہن آدمیوں میں سے منتخب ہوکر آدمیوں ہی کے لئے ان باتوں کے واسطے مقرر کیا جاتا ہے جو خدا سے علاقہ رکھتی ہیں تاکہ نذریں اور گناہوں کی قربانیاں گذرانے ۔
اور وہ نادانوں اور گمراہوں سے نرمی کے ساتھ پیش آنے کے قابل ہوتا ہے اس لئے کہ وہ خود بھی کمزوری میں مبتلا رہتا ہے ۔
اور اسی سبب سے اس پر فرض ہے کہ گناہوں کی قربانی جس طرح امت کی طرف سے گذرانے اسی طرح اپنی طرف سے بھی چڑھائے ۔
اور کوئی شخص اپنے آپ یہ عزت اختیار نہیں کرتا جب تک ہارون کی طرح خدا کی طرف سے بلایا نہ جائے ۔
اسی طرح مسیح نے بھی سردار کاہن ہونے کی بزرگی اپنے تئیں نہیں دی بلکہ اسی نے دی جس نے اس سے کہا تھا کہ تو میرا بیٹا ہے ۔ آج تو مجھ سے پیدا ہؤا ۔
چنانچہ وہ دوسرے مقام پر بھی کہتا ہے کہ تو ملک صدق کے طریقہ کا ابد تک کاہن ہے ۔
اس نے اپنی بشریت کے دنوں میں زور زور سے پکار کر اور آنسو بہا بہا کر اسی سے دعائیں اور التجائیں کیں جو اس کو موت سے بچا سکتا تھا اور خدا ترسی کے سبب سے اس کی سنی گئی ۔
اور باوجود بیٹا ہونے کے اس نے دکھ اٹھا اٹھا کر فرمانبرداری سیکھی ۔
اور کامل بن کر اپنے سب فرمانبرداروں کے لئے ابدی نجات کا باعث ہؤا ۔
اور اسے خدا کی طرف سے ملک صدق کے طریقہ کے سردار کاہن کا خطاب ملا ۔
اس کے بارے میں ہمیں بہت سی باتیں کہنا ہے جن کا سمجھنا مشکل ہے اس لئے کہ تم اونچا سننے لگے ہو ۔
وقت کے خیال سے تو تمہیں استاد ہونا چاہئے تھا مگر اب اس بات کی حاجت ہے کہ کوئی شخص خدا کے کلام کے ابتدائی اصول تمہیں پھر سکھائے اور سخت غذا کی جگہ تمہیں دودھ پینے کی حاجت پڑ گئی ۔
کیونکہ دودھ پیتے ہوئے کو راستبازی کے کلام کا تجربہ نہیں ہوتا اس لئے کہ وہ بچہ ہے ۔
اور سخت غذا پوری عمر والوں کے لئے ہوتی ہے جن کے حواس کام کرتے کرتے نیک و بد میں امتیاز کرنے کے لئے تیز ہو گئے ہیں ۔
پس آؤ مسیح کی تعلیم کی ابتدائی باتیں چھوڑ کر کمال کی طرف قدم بڑھائیں اور مردہ کاموں سے توبہ کرنے اور خدا پر ایمان لانے کی ۔
اور بپتسموں اور ہاتھ رکھنے اور مردوں کے جی اٹھنے اور ابدی عدالت کی تعلیم کی بنیاد دوبارہ نہ ڈالیں ۔
اور خدا چاہے تو ہم یہی کریں گے ۔
کیونکہ جن لوگوں کے دل ایک بار روشن ہوگئے اور وہ آسمانی بخشش کا مزہ چکھ چکے اور روح القدس میں شریک ہو گئے ۔
اور خدا کے عمدہ کلام اور آیندہ جہان کی قوتوں کا ذائقہ لے چکے ۔
اگر وہ برگشتہ ہو جائیں تو انہیں توبہ کے لئے پھر نیا بنانا ناممکن ہے اس لئے کہ وہ خدا کے بیٹے کو اپنی طرف سے دوبارہ مصلوب کرکے علانیہ ذلیل کرتے ہیں ۔
کیونکہ جو زمین اس بارش کا پانی پی لیتی ہے جو اس پر بار بار ہوتی ہے اور ان کے لئے کارآمد سبزی پیدا کرتی ہے جن کی طرف سے اس کی کاشت بھی ہوتی ہے وہ خدا کی طرف سے برکت پاتی ہے ۔
اور اگر جھاڑیاں اور اونٹکٹارے اگاتی ہے تو نامقبول اور قریب ہے کہ لعنتی ہو اور اس کا انجام جلایا جانا ہے ۔
لیکن اے عزیزو ! اگرچہ ہم یہ باتیں کہتے ہیں تو بھی تمہاری نسبت ان سے بہتر اور نجات والی باتوں کا یقین کرتے ہیں ۔
اس لئے کہ خدا بے انصاف نہیں جو تمہارے کام اور اس محبت کو بھول جائے جو تم نے اس کے نام کے واسطے اس طرح ظاہر کی کہ مقدسوں کی خدمت کی اور کر رہے ہو ۔
اور ہم اس بات کے آرزومند ہیں کہ تم میں سے ہر شخص پوری امید کے واسطے آخر تک اسی طرح کوشش ظاہر کرتا رہے ۔
تاکہ تم سست نہ ہوجاؤ بلکہ ان کی مانند بنو جو ایمان اور تحمل کے باعث وعدوں کے وارث ہوتے ہیں ۔
چنانچہ جب خدا نے ابرہام سے وعدہ کرتے وقت قسم کھانے کے واسطے کسی کو اپنے سے بڑا نہ پایا تو اپنی ہی قسم کھا کر ۔
فرمایا کہ یقینا میں تجھے برکتوں پر برکتیں بخشوں گا اور تیری اولاد کو بہت بڑھاؤں گا ۔
اور اس طرح صبر کرکے اس نے وعدہ کی ہوئی چیز کو حاصل کیا ۔
آدمی تو اپنے سے بڑے کی قسم کھایا کرتے ہیں اور ان کے ہر قضیہ کا آخری ثبوت قسم سے ہوتا ہے ۔
اس لئے جب خدا نے چاہا کہ وعدہ کے وارثوں پر اور بھی صاف طور سے ظاہر کرے کہ میرا ارادہ بدل نہیں سکتا تو قسم کو درمیان میں لایا ۔
تاکہ دو بے تبدیل چیزوں کے باعث جن کے بارے میں خدا کا جھوٹ بولنا ممکن نہیں ہماری پختہ طور سے دلجمعی ہو جائے جو پناہ لینے کو اس لئے دوڑے ہیں کہ اس امید کو جو سامنے رکھی ہوئی قبضہ میں لائیں ۔
وہ ہماری جان کا ایسا لنگر ہے جو ثابت اور قائم رہتا ہے اور پردہ کے اندر تک بھی پہنچتا ہے ۔
جہاں یسوع ہمیشہ کے لئے ملک صدق کے طریقہ کا سردار کاہن بن کر ہماری خاطر پیشرو کے طور پر داخل ہؤا ہے ۔
اور یہ ملک صدق سالم کا بادشاہ ۔ خدا تعالٰے کا کاہن ہمیشہ کاہن رہتا ہے ۔ جب ابرہام بادشاہوں کو قتل کرکے واپس آتا تھا تو اسی نے اس کو استقبال کیا اور اس کے لئے برکت چاہی ۔
اسی کو ابرہام نے سب چیزوں کی دہ یکی دی ۔ یہ اول تو اپنے نام کے معنی کے موافق راستبازی کا بادشاہ ہے اور پھر سالم یعنی صلح کا بادشاہ ۔
یہ بے باپ بے ماں بےنسب نامہ ہے ۔ نہ اس کی عمر کا شروع نہ زندگی کا آخر بلکہ خدا کے بیٹے کے مشابہ ٹھہرا ۔
پس غور کرو کہ یہ کیسا بزرگ تھا جس کو قوم کے بزرگ ابرہام نے لوٹ کے عمدہ سے عمدہ مال کی دہ یکی دی ۔
اب لاوی کی اولاد میں سے جو کہانت کا عہدہ پاتے ہیں ان کو حکم ہے کہ امت یعنی اپنے بھائیوں سے اگرچہ وہ ابرہام ہی کی صلب سے پیدا ہوئے ہوں شریعت کے مطابق دہ یکی لیں ۔
مگر جس کا نسب ان سے جدا ہے اس نے ابرہام سے دہ یکی لی اور جس سے وعدے کئے گئے تھے اس کے لئے برکت چاہی ۔
اور اس میں کلام نہیں کہ چھوٹا بڑے سے برکت پاتا ہے ۔
اور یہاں تو مرنے والے آدمی دہ یکی لیتے ہیں مگر وہاں وہی لیتا ہے جس کے حق میں گواہی دی جاتی ہے کہ زندہ ہے ۔
پس ہم کہہ سکتے ہیں کہ لاوی نے بھی جو دہ یکی لیتا ہے ابرہام کے ذریعہ سے دہ یکی دی ۔
اس لئے کہ جس وقت ملک صدق نے ابرہام کا استقبال کیا تھا وہ اس وقت تک اپنے باپ کی صلب میں تھا ۔
پس اگر بنی لاوی کی کہانت سے کاملیت حاصل ہوتی ( کیونکہ اسی کی ماتحتی میں امت کو شریعت ملی تھی ) تو پھر کیا حاجت تھی کہ دوسرا کاہن ملک صدق کے طریقہ کا پیدا ہو اور ہارون کے طریقہ کا نہ گنا جائے ؟
اور جب کہانت بدل گئی تو شریعت کا بھی بدلنا ضرور ہے ۔
کیونکہ جس کی بابت یہ باتیں کہی جاتی ہیں وہ دوسرے قبیلہ میں شامل ہے جس میں سے کسی نے قربان گاہ کی خدمت نہیں کی ۔
چنانچہ ظاہر ہے کہ ہمارا خداوند یہوداہ میں سے پیدا ہؤا اور اس فرقہ کے حق میں موسیٰ نے کہانت کا کچھ ذکر نہیں کیا ۔
اور جب ملک صدق کی مانند ایک اور ایسا کاہن پیدا ہونے والا تھا ۔
جو جسمانی احکام کی شریعت کے موافق نہیں بلکہ غیرفانی زندگی کی قوت کے مطابق مقرر ہو تو ہمارا دعویٰ اور بھی صاف ظاہر ہوگیا ۔
کیونکہ اس کے حق میں یہ گواہی دی گئی ہے کہ تو ملک صدق کے طریقہ کا ابد تک کاہن ہے ۔
غرض پہلا حکم کمزور اور بے فائدہ ہونے کے سبب سے منسوخ ہو گیا ۔
( کیونکہ شریعت نے کسی چیز کو کامل نہیں کیا ) اور اس کی جگہ ایک بہتر امید رکھی گئی جس کے وسیلہ سے ہم خدا کے نزدیک جا سکتے ہیں ۔
اور چونکہ مسیح کا تقرر بغیر قسم کے نہ ہؤا ۔
( کیونکہ وہ تو بغیر قسم کے کاہن مقرر ہوئے ہیں مگر یہ قسم کے ساتھ اس کی طرف سے ہؤا جس نے اس کی بابت کہا کہ خداوند نے قسم کھائی ہے اور اس سے پھرے گا نہیں کہ تو ابد تک کاہن ہے ۔
اسی لئے یسوع ایک بہتر عہد کا ضامن ٹھہرا ۔
اور چونکہ موت کے سبب سے قائم نہ رہ سکتے تھے اس لئے وہ تو بہت سے کاہن مقرر ہوئے ۔
مگر چونکہ یہ ابد تک قائم رہنے والا ہے اس لئے اس کی کہانت لازوال ہے ۔
اسی لئے جو اس کے وسیلہ سے خدا کے پاس آتے ہیں وہ انہیں پوری پوری نجات دے سکتا ہے کیونکہ وہ ان کی شفاعت کے لئے ہمیشہ زندہ ہے ۔
چنانچہ ایسا ہی سردار کاہن ہمارے لائق بھی تھا جو پاک اور بے ریا اور بے داغ ہو اور گنہگاروں سے جدا اور آسمانوں سے بلند کیا گیا ہو ۔
اور ان سردار کاہنوں کی مانند اس کا محتاج نہ ہو کہ ہر روز پہلے اپنے گناہوں اور پھر امت کے گناہوں کے واسطے قربانیاں چڑھائے کیونکہ اسے وہ ایک ہی بار کر گذرا جس وقت اپنے آپ کو قربان کیا ۔
اس لئے کہ شریعت تو کمزور آدمیوں کو سردار کاہن مقرر کرتی ہے مگر اس قسم کا کلام جو شریعت کے بعد کھائی گئی اس بیٹے کو مقرر کرتا ہے جو ہمیشہ کے لئے کامل کیا گیا ہے ۔
اب جو باتیں ہم کہہ رہے ہیں ان میں سے بڑی بات یہ ہے کہ ہمارا ایسا سردار کاہن ہے جو آسمانوں پر کبریا کے تخت کی دہنی طرف جا بیٹھا ۔
اور مقدس اور اس حقیقی خیمہ کا خادم ہے جسے خداوند نے کھڑا کیا ہے نہ کہ انسان نے ۔
اور چونکہ ہر سردار کاہن نذریں اور قربانیاں گذراننے کے واسطے مقرر ہوتا ہے اس لئے ضرور ہؤا کہ اس کے پاس بھی گذراننے کو کچھ ہو ۔
اور اگر وہ زمین پر ہوتا تو ہر گز کاہن نہ ہوتا اس لئے کہ شریعت کے موافق نذر گذراننے والے موجود ہیں ۔
جو آسمانی چیزوں کی نقل اور عکس کی خدمت کرتے ہیں چنانچہ جب موسیٰ خیمہ بنانے کو تھا تو اسے یہ ہدایت ہوئی کہ دیکھ ! جو نمونہ تجھے پہاڑ پر دکھایا گیا تھا اسی کے مطابق سب چیزیں بنانا ۔
مگر اب اس نے اس قدر بہتر خدمت پائی جس قدر اس بہتر عہد کا درمیانی ٹھہرا جو بہتر وعدوں کی بنیاد پر قائم کیا گیا ہے ۔
کیونکہ اگر پہلا عہد بے نقص ہوتا تو دوسرے کے لئے موقع نہ ڈھونڈا جاتا ۔
پس وہ ان کے نقص بتا کر کہتا ہے کہ خداوند فرماتا ہے دیکھ ! وہ دن آتے ہیں کہ میں اسرائیل کے گھرانے اور یہوداہ کے گھرانے سے ایک نیا عہد باندھوں گا ۔
یہ اس عہد کی مانند نہ ہوگا جو میں نے ان کے باپ دادا سے اس دن باندھا تھا جب ملک مصر سے نکال لانے کے لئے ان کا ہاتھ پکڑا تھا ۔ اس وسطے کہ وہ میرے عہد پر قائم نہیں رہے اور خداوند فرماتا ہے کہ میں نے ان کی طرف کچھ توجہ نہ کی ۔
پھر خداوند فرماتا ہے کہ جو عہد اسرائیل کے گھرانے سے ان دنوں کے بعد باندھوں گا وہ یہ ہے کہ میں اپنے قانون ان کے ذہن میں ڈالوں گا اور ان کے دلوں پر لکھوں گا اور میں ان کا خدا ہوں گا اور وہ میری امت ہوں گے ۔
اور ہر شخص اپنے ہم وطن اور اپنے گھائی کو یہ تعلیم نہ دے گا کہ تو خداوند کو پہچان کیونکہ چھوٹے سے بڑے تک سب مجھے جان لیں گے ۔
اس لئے کہ میں ان کی ناراستیوں پر رحم کروں گا اور ان کے گناہوں کو پھر کبھی یاد نہ کروں گا ۔
جب اس نے نیا عہد کہا تو پہلے کو پرانا ٹھہرا اور جو چیز پرانی اور مدت کی ہو جاتی ہے وہ مٹنے کے قریب ہوتی ہے ۔
غرض پہلے عہد میں بھی عبادت کے احکام تھے اور ایسا مقدس جو دنیوی تھا ۔
یعنی ایک خیمہ بنایا گیا تھا ۔ اگلے میں چراغدان اور میز اور نذر کی روٹیاں تھیں اور اسے پاک مکان کہتے ہیں ۔
اور دوسرے پردہ کے پیچھے وہ خیمہ تھا جسے پاک ترین کہتے ہیں ۔
اس میں سونے کا عود سوز اور چاروں طرف سونے سے منڈھا ہؤا عہد کا صندوق تھا ۔ اس میں من سے بھرا ہؤا ایک سونے کا مرتبان اور پھولا پھلا ہؤا ہارون کا عصا اور عہد کی تختیاں تھیں ۔
اور اس کے اوپر جلال کے کروبی تھے جو کفارہ گاہ پر سایہ کرتے تھے ۔ ان باتوں کے مفصل بیان کرنے کا یہ موقع نہیں ۔
جب یہ چیزیں اس طرح بن چکیں تو پہلے خیمہ میں تو کاہن ہر وقت داخل ہوتے اور عبادت کا کام انجام دیتے ہیں ۔
مگر دوسرے میں صرف سردار کاہن ہی سال بھر میں ایک بار جاتا ہے اور بغیر خون کے نہیں جاتا جسے اپنے واسطے اور امت کی بھول چوک کے واسطے گذرانتا ہے ۔
اس سے روح القدس کا یہ اشارہ ہے کہ جب تک پہلا خیمہ کھڑا ہے پاک مکان کی راہ ظاہر نہیں ہوئی ۔
وہ خیمہ موجودہ زمانہ کے لئے ایک مثال ہے اور اس کے مطابق ایسی نذریں اور قربانیاں گذرانی جاتی تھیں جو عبادت کرنے والے کو دل کے اعتبار سے کامل نہیں کر سکتیں ۔
اس لئے کہ وہ صرف کھانے پینے اور طرح طرح کے غسلوں کی بنا پر جسمانی احکام ہیں جو اصلاح کے وقت تک مقرر کئے گئے ہیں ۔
لیکن جب مسیح آیندہ کی اچھی چیزوں کا سردار کاہن ہو کر آیا تو اس بزرگ تر اور کامل تر خیمہ کی راہ سے جو ہاتھوں کا بنا ہؤا یعنی اس دنیا کا نہیں ۔
اور بکروں اور بچھڑوں کا خون لے کر نہیں بلکہ اپنا ہی خون لے کر پاک مکان میں ایک ہی بار داخل ہو گیا اور ابدی خلاصی کرائی ۔
کیونکہ جب بکروں اور بیلوں کے خون اور گائے کی راکھ ناپاکوں پر چھڑکے جانے سے ظاہری پاکیزگی حاصل ہوتی ہے ۔
تو مسیح کا خون جس نے اپنے آپ کو ازلی روح کے وسیلہ سے خدا کے سامنے بے عیب قربان کر دیا تمہارے دلوں کو مردہ کاموں سے کیوں نہ پاک کرے گا تاکہ زندہ خدا کی عبادت کریں ۔
اور اسی سبب سے وہ نئے عہد کا درمیانی ہے تاکہ اس موت کے وسیلہ سے جو پہلے عہد کے وقت کے قصوروں کی معافی کے لئے ہوئی ہے بلائے ہوئے لوگ وعدہ کے مطابق ابدی میراث کو حاصل کریں ۔
کیونکہ جہاں وصیت ہے وہاں وصیت کرنے والے کی موت بھی ثابت ہونا ضرور ہے ۔
اس لئے کہ وصیت موت کے بعد ہی جاری ہوتی ہے اور جب تک وصیت کرنے والا زندہ رہتا ہے اس کا اجرا نہیں ہوتا ۔
اسی لئے پہلا عہد بھی بغیر خون کے نہیں باندھا گیا ۔
چنانچہ جب موسیٰ تمام امت کو شریعت کا ہر حکم سنا چکا تو بچھڑوں اور بکروں کا خون لے کر پانی اور لال اون اور زوفا کے ساتھ اس کتاب اور تمام امت پر چھڑک دیا ۔
اور کہا کہ یہ اس عہد کا خون ہے جس کا حکم خدا نے تمہارے لئے دیا ہے ۔
اور اسی طرح اس نے خیمہ اور عبادت کی تمام چیزوں پر خون چھڑکا ۔
اور تقریبا سب چیزیں شریعت کے مطابق خون سے پاک کی جاتی ہیں اور بغیر خون بہائے معافی نہیں ہوتی ۔
پس ضرور تھا کہ آسمانی چیزوں کی نقلیں تو ان کے وسیلہ سے پاک کی جائیں مگر خود آسمانی چیزیں ان سے بہتر قربانیوں کے وسیلہ سے ۔
کیونکہ مسیح اس ہاتھ کے بنائے ہوئے پاک مکان میں داخل نہیں ہؤا جو حقیقی پاک مکان کا نمونہ ہے بلکہ آسمان ہی میں داخل ہؤا تاکہ اب خدا کے روبرو ہماری خاطر حاضر ہو ۔
یہ نہیں کہ وہ اپنے آپ کو بار بار قربان کرے جس طرح سردار کاہن پاک مکان میں ہر سال دوسرے کا خون لے کر جاتا ہے ۔
ورنہ بنای عالم سے لے کر اس کو بار بار دکھ اٹھانا ضرور ہوتا مگر اب زمانوں کے آخر میں ایک بار ظاہر ہؤا تاکہ اپنے آپ کو قربان کرنے سے گناہ کو مٹا دے ۔
اور جس طرح آدمیوں کے لئے ایک بار مرنا اور اس کے بعد عدالت کا ہونا مقرر ہے ۔
اسی طرح مسیح بھی ایک بار بہت لوگوں کے گناہ اٹھانے کے لئے قربان ہو کر دوسری بار بغیر گناہ کے نجات کے لئے ان کو دکھائی دے گا جو اس کی راہ دیکھتے ہیں ۔
کیونکہ شریعت جس میں آیندہ کی اچھی چیزوں کا عکس ہے اور ان چیزوں کی اصلی صورت نہیں ان ایک ہی طرح کی قربانیوں سے جو ہر سال بلاناغہ گذرانی جاتی ہیں پاس آنے والوں کو ہرگز کامل نہیں کرسکتی ۔
ورنہ ان کا گذراننا موقوف نہ ہو جاتا ؟ کیونکہ جب عبادت کرنے والے ایک بار پاک ہو جاتے تو پھر ان کا دل انہیں گنہگار نہ ٹھہراتا ۔
بلکہ وہ قربانیاں سال بہ سال گناہوں کو یاد دلاتی ہیں ۔
کیونکہ ممکن نہیں کہ بیلوں اور بکروں کا خون گناہوں کو دور کرے ۔
اسی لئے وہ دنیا میں آتے وقت کہتا ہے کہ تو نے قربانی اور نذر کو پسند نہ کیا ۔ بلکہ میرے لئے ایک بدن تیار کیا ۔
پوری سوختنی قربانیوں اور گناہ کی قربانیوں سے تو خوش نہ ہؤا ۔
اس وقت میں نے کہا کہ دیکھ ! میں آیا ہوں ۔ ( کتاب کے ورقوں میں میری نسبت لکھا ہؤا ہے ) تاکہ اے خدا ! تیری مرضی پوری کروں ۔
اوپر تو وہ فرماتا ہے کہ نہ تو نے قربانیوں اور نذروں اور پوری سوختنی قربانیوں اور گناہ کی قربانیوں کو پسند کیا اور نہ ان سے خوش ہؤا حالانکہ وہ قربانیاں شریعت کے موافق گذرانی جاتی ہیں ۔
اور پھر یہ کہتا ہے کہ دیکھ میں آیا ہوں تاکہ تیری مرضی پوری کروں ۔ غرض وہ پہلے کو موقوف کرتا ہے تاکہ دوسرے کو قائم کرے ۔
اسی مرضی کے سبب سے ہم یسوع مسیح کے جسم کے ایک ہی بار قربان ہونے کے وسیلہ سے پاک کئے گئے ہیں ۔
اور ہر ایک کاہن تو کھڑا ہوکر ہر روز عبادت کرتا ہے اور ایک ہی طرح کی قربانیاں بار بار گذرانتا ہے جو ہرگز گناہوں کو دور نہیں کرسکتیں ۔
لیکن یہ شخص ہمیشہ کے لئے گناہوں کے واسطے ایک ہی قربانی گذران کر خدا کی دہنی طرف جا بیٹھا ۔
اور اسی وقت سے منتظر ہے کہ اس کے دشمن اس کے پاؤں تلے کی چوکی بنیں ۔
کیونکہ اس نے ایک ہی قربانی چڑھانے سے ان کو ہمیشہ کے لئے کامل کر دیا ہے جو پاک کئے جاتے ہیں ۔
اور روح القدس بھی ہم کو یہی بتاتا ہے کیونکہ یہ کہنے کے بعد کہ ۔
خداوند فرماتا ہے جو عہد میں ان دنوں کے بعد ان سے باندھوں گا وہ یہ ہے کہ میں اپنے قانون ان کے دلوں پر لکھوں گا اور ان کے ذہن میں ڈالوں گا ۔
پھر وہ یہ کہتا ہے کہ ان کے گناہوں اور بے دینوں کو پھر کبھی یاد نہ کروں گا ۔
اور جب ان کی معافی ہو گئی ہے تو پھر گناہ کی قربانی نہیں رہی ۔
پس اے بھائیو ! چونکہ ہمیں یسوع کے خون کے سبب سے اس نئی اور زندہ راہ سے پاک مکان میں داخل ہونے کی دلیری ہے ۔
جو اس نے پردہ یعنی اپنے جسم میں سے ہوکر ہمارے واسطے مخصوص کی ہے ۔
اور چونکہ ہمارا ایسا بڑا کاہن ہے جو خدا کے گھر کا مختار ہے ۔
تو آؤ ہم سچے دل اور پورے ایمان کے ساتھ اور دل کے الزام کو دور کرنے کے لئے دلوں پر چھینٹے لے کر اور بدن کو صاف پانی سے دھلوا کر خدا کے پاس چلیں ۔
اور اپنی امید کے اقرار کو مضبوطی سے تھامے رہیں کیونکہ جس نے وعدہ کیا ہے وہ سچا ہے ۔
اور محبت اور نیک کاموں کی ترغیب دینے کے لئے ایک دوسرے کا لحاظ رکھیں ۔
اور ایک دوسرے کے ساتھ جمع ہونے سے باز نہ آئیں جیسا بعض لوگوں کا دستور ہے بلکہ ایک دوسرے کو نصیحت کریں اور جس قدر اس دن کو نزدیک ہوتے ہوئے دیکھتے ہو اسی قدر زیادہ کیا کرو ۔
کیونکہ حق کی پہچان حاصل کرنے کے بعد اگر ہم جان بوجھ کر گناہ کریں تو گناہوں کی کوئی اور قربانی باقی نہیں رہی ۔
ہاں عدالت کا ایک ہولناک انتظار اور غضبناک آتش باقی ہے جو مخالفوں کو کھا لے گی ۔
جب موسیٰ کی شریعت کا نہ ماننے والا دو یا تین شخصوں کی گواہی سے بغیر رحم کئے مارا جاتا ہے ۔
تو خیال کرو کہ وہ شخص کس قدر زیادہ سزا کے لائق ٹھہرے گا جس نے خدا کے بیٹے کو پامال کیا اور عہد کے خون کو جس سے وہ پاک ہؤا تھا ناپاک جانا اور فضل کے روح کو بے عزت کیا ۔
کیونکہ اسے ہم جانتے ہیں جس نے فرمایا کہ انتقام لینا میرا کام ہے ۔ بدلہ میں ہی دوں گا اور پھر یہ کہ خداوند اپنی امت کی عدالت کرے گا ۔
زندہ خدا کے ہاتھوں میں پڑنا ہولناک بات ہے ۔
لیکن ان پہلے دنوں کو یاد کرو کہ تم نےمنور ہونے کے بعد دکھوں کی بڑی کھکھیڑ اٹھائی ۔
کچھ تو یوں کہ لعن طعن اور مصیبتوں کے باعث تمہارا تماشا بنا اور کچھ یوں کہ تم ان کے شریک ہوئے جن کے ساتھ یہ بدسلوکی ہوتی تھی ۔
چنانچہ تم نے قیدیوں کی ہمدردی بھی کی اور اپنے مال کا لٹ جان بھی خوشی سے منظور کیا ۔ یہ جان کر کہ تمہارے پاس ایک بہتر اور دائمی ملکیت ہے ۔
پس اپنی دلیری کو ہاتھ سے نہ دو ۔ اس لئے کہ اس کا بڑا اجر ہے ۔
کیونکہ تمہیں صبر کرنا ضرور ہے تاکہ خدا کی مرضی پوری کرکے وعدہ کی ہوئی چیز حاصل کرو ۔
اور بہت ہی تھوڑی مدت باقی ہے کہ آنے والا آئے گا اور دیر نہ کرے گا ۔
اور میرا راستباز بندہ ایمان سے جیتا رہے گا اور اگر وہ ہٹے گا تو میرا دل اس سے خوش نہ ہوگا ۔
لیکن ہم ہٹنے والے نہیں کہ ہلاک ہوں بلکہ ایمان رکھنے والے ہیں کہ جان بچائیں ۔
اب ایمان امید کی ہوئی چیزوں کا اعتماد اور اندیکھی چیزوں کا ثبوت ہے ۔
کیونکہ اسی کی بابت بزرگوں کے حق میں اچھی گواہی دی گئی ۔
ایمان ہی سے ہم معلوم کرتے ہیں کہ عالم خدا کے کہنے سے بنے ہیں ۔ یہ نہیں کہ جو کچھ نظر آتا ہے ظاہری چیزوں سے بنا ہو ۔
ایمان ہی سے ہابل نے قائن سے افضل قربانی خدا کے لئے گذرانی اور اسی کے سبب سے اس کے راستباز ہونے کی گواہی دی گئی کیونکہ خدا نے اس کی نذروں کی بابت گواہی دی اور اگرچہ وہ مر گیا ہے تو بھی اسی کے وسیلہ سے اب تک کلام کرتا ہے ۔
ایمان ہی سے حنوک اٹھا لیا گیا تاکہ موت کو نہ دیکھے اور چونکہ خدا نے اسے اٹھا لیا تھا اس لئے اس کا پتہ نہ ملا کیونکہ اٹھائے جانے سے پیشتر اس کے حق میں گواہی دی گئی تھی کہ یہ خدا کو پسند آیا ہے ۔
اور بغیر ایمان کے اس کو پسند آنا ناممکن ہے ۔ اس لئے کہ خدا کے پاس آنے والے کو ایمان لانا چاہئے کہ وہ موجود ہے اور اپنے طالبوں کو بدلہ دیتا ہے ۔
ایمان ہی کے سبب سے نوح نے ان چیزوں کی بابت جو اس وقت تک نظر نہ آتی تھیں ہدایت پاکر خدا کے خوف سے اپنے گھرانے کے بچاؤ کے لئے کشتی بنائی جس سے اس نے دنیا کو مجرم ٹھہرایا اور اس راستبازی کا وارث ہؤا جو ایمان سے ہے ۔
ایمان ہی کے سبب سے ابرہام جب بلایا گیا تو حکم مان کر اس جگہ چلا گیا جسے میراث میں لینے والا تھا اور اگرچہ جانتا نہ تھا کہ میں کہاں جاتا ہوں تو بھی روانہ ہوگیا ۔
ایمان ہی سے اس نے ملک موعود میں اس طرح مسافرانہ طور پر بود و باش کی کہ گویا غیرملک ہے اور اضحاق اور یعقوب سمیت جو اس کے ساتھ اسی وعدہ کے وارث تھے خیموں میں سکونت کی ۔
کیونکہ اس پایدار شہر کا امیدوار تھا جس کا معمار اور بنانے والا خدا ہے ۔
ایمان ہی سے سارہ نے بھی سن یاس کے بعد حاملہ ہونے کی طاقت پائی اس لئے کہ اس نے وعدہ کرنے والے کو سچا جانا ۔
پس ایک شخص سے جو مردہ سا تھا آسمان کے ستاروں کے برابر کثیر اور سمندر کے کنارہ کی ریت کے برابر بے شمار اولاد پیدا ہوئی ۔
یہ سب ایمان کی حالت میں مرے اور وعدہ کی ہوئی چیزیں نہ پائیں مگر دور ہی سے انہیں دیکھ کر خوش ہوئے اور اقرار کیا کہ ہم زمین پر پردیسی اور مسافر ہیں ۔
جو ایسی باتیں کہتے ہیں وہ ظاہر کرتے ہیں کہ ہم اپنے وطن کی تلاش میں ہیں ۔
اور جس ملک سے وہ نکل آئے تھے اگر اس کا خیال کرتے تو انہیں واپس جانے کا موقع تھا ۔
مگر حقیقت میں وہ ایک بہتر یعنی آسمانی ملک کے مشتاق تھے ۔ اسی لئے خدا ان سے یعنی ان کا خدا کہلانے سے شرمایا نہیں چنانچہ اس نے ان کے لئے ایک شہر تیار کیا ۔
ایمان ہی سے ابرہام نے آزمایش کے وقت اضحاق کونذر گذرانا اور جس نے وعدوں کو سچ مان لیا تھا وہ اس اکلوتے کو نذر کرنے لگا ۔
جس کی بابت یہ کہا گیا تھا کہ اضحاق ہی سے تیری نسل کہلائے گی ۔
کیونکہ وہ سمجھا کہ خدا مردوں میں سے جلانے پر بھی قادر ہے چنانچہ ان ہی میں سے تمثیل کے طور پر وہ اسے پھر ملا ۔
ایمان ہی سے اضحاق نے ہونے والی باتوں کی بابت بھی یعقوب اور عیسو دونوں کو دعا دی ۔
ایمان ہی سے یعقوب نے مرتے وقت یوسف کے دونوں بیٹوں میں سے ہر ایک کو دعا دی اور اپنے عصا کے سرے پر سہارا لے کر سجدہ کیا ۔
ایمان ہی سے یوسف نے جب وہ مرنے کے قریب تھا بنی اسرائیل کے خروج کا ذکر کیا اور اپنی ہڈیوں کی بابت حکم دیا ۔
ایمان ہی سے موسیٰ کے ماں باپ نے اس کے پیدا ہونے کے بعد تین مہینے تک اص کو چھپائے رکھا کیونکہ انہوں نے دیکھا کہ بچہ خوبصورت ہے اور وہ بادشاہ کے حکم سے نہ ڈرے ۔
ایمان ہی سے موسیٰ نے بڑے ہوکر فرعون کی بیٹی کا بیٹا کہلانے سے انکار کیا ۔
اس لئے کہ اس نے گناہ کا چند روزہ لطف اٹھانے کی نسبت خدا کی امت کے ساتھ بدسلوکی برداشت کرنا زیادہ پسند کیا ۔
اور مسیح کے لئے لعن طعن اٹھانے کو مصر کے خزانوں سے بڑی دولت جانا کیونکہ اس کی نگاہ اجر پانے پر تھی ۔
ایمان ہی سے اس نے بادشاہ کے غصہ کے خوف نہ کرکے مصر کو چھوڑ دیا ۔ اس لئے کہ وہ اندیکھے کو گویا دیکھ کر ثابت قدم رہا ۔
ایمان ہی سے اس نے فسح کرنے اور خون چھڑکنے پر عمل کیا تاکہ پہلوٹھوں کا ہلاک کرنے والا بنی اسرائیل کو ہاتھ نہ لگائے ۔
ایمان ہی سے وہ بحر قلزم سے اس طرح گذر گئے جیسے خشک زمین پر سے اور جب مصریوں نے یہ قصد کیا تو ڈوب گئے ۔
ایمان ہی سے یریحو کی شہرپناہ جب سات دن تک اس کے گرد پھر چکے تو گر پڑی ۔
ایمان ہی سے راحب فاحشہ نافرمانوں کے ساتھ ہلاک نہ ہوئی کیونکہ اس نے جاسوسوں کو امن سے رکھا تھا ۔
اب اور کیا کہوں ؟ اتنی فرصت کہاں کہ جدعون اور برق اور سمسون اور افتاہ اور داؤد اور سموئیل اور اور نبیوں کا احوال بیان کروں ؟
انہوں نے ایمان ہی کے سبب سے سلطنتوں کو مغلوب کیا ۔ راستبازی کے کام کئے ۔ وعدہ کی ہوئی چیزوں کو حاصل کیا ۔ شیروں کے منہ بند کئے ۔
آگ کی تیزی کو بجھایا ۔ تلوار کی دھار سے بچ نکلے ۔ کمزوری میں زورآور ہوئے ۔ لڑائی میں بہادر بنے ۔ غیروں کی فوجوں کو بھگا دیا ۔
عورتوں نے اپنے مردوں کو پھر زندہ پایا ۔ بعض مار کھاتے کھاتے مر گئے مگر رہائی منظور نہ کی تاکہ ان کو بہتر قیامت نصیب ہو ۔
بعض ٹھٹھوں میں اڑائے جانے اور کوڑے کھانے بلکہ زنجیروں میں باندھے جانے اور قید میں پڑنے سے آزمائے گئے ۔
سنگسار کئے گئے ۔ آرے سے چیرے گئے ۔ آزمایش میں پڑے ۔ تلوار سے مارے گئے ۔ بھیڑوں اور بکریوں کی کھال اوڑھے ہوئے محتاجی میں ۔ مصیبت میں ۔ بدسلوکی کی حالت میں مارے مارے پھرے ۔
دنیا ان کے لائق نہ تھی ۔ وہ جنگلوں اور پہاڑوں اور غاروں اور زمین کے گڑھوں میں آوارہ پھرا کئے ۔
اور اگرچہ ان سب کے حق میں ایمان کے سبب سے اچھی گواہی دی گئی تو بھی انہیں وعدہ کی ہوئی چیز نہ ملی ۔
اس لئے کہ خدا نے پیش بینی کرکے ہمارے لئے کوئی بہتر چیز تجویز کی تھی تاکہ وہ ہمارے بغیر کامل نہ کئے جائیں ۔
پس جب کہ گواہوں کا ایسا بڑا بادل ہمیں گھیرے ہوئے ہے تو آؤ ہم بھی ہر ایک بوجھ اور اس گناہ کو جو ہمیں آسانی سے الجھا لیتا ہے دور کرکے اس دوڑ میں صبر سے دوڑیں جو ہمیں درپیش ہے ۔
اور ایمان کے بانی اور کامل کرنے والے یسوع کو تکتے رہیں جس نے اس خوشی کے لئے جو اس کی نظروں کے سامنے تھی شرمندگی کی پروا نہ کرکے صلیب کا دکھ سہا اور خدا کے تخت کی دہنی طرف جا بیٹھا ۔
پس اس پر غور کرو جس نے اپنے حق میں برائی کرنے والے گنہگاروں کی اس قدر مخالفت کی برداشت کی تاکہ بے دل ہوکر ہمت نہ ہارو ۔
تم نے گناہ سے لڑنے میں اب تک ایسا مقابلہ نہیں کیا جس میں خون بہا ہو ۔
اور تم اس نصیحت کو بھول گئے جو تمہیں فرزندوں کی طرح کی جاتی ہے کہ اے میرے بیٹے ! خداوند کی تنبیہ کو ناچیز نہ جان اور جب وہ تجھے ملامت کرے تو بے دل نہ ہو ۔
کیونکہ جس سے خدا محبت رکھتا ہے اسے تنبیہ بھی کرتا ہے اور جس کو بیٹا بنا لیتا ہے اس کو کوڑے بھی لگاتا ہے ۔
تم جو کچھ دکھ سہتے ہو وہ تمہاری تربیت کے لئے ہے ۔ خدا فرزند جان کر تمہارے ساتھ سلوک کرتا ہے ۔ وہ کون سا بیٹا ہے جسے باپ تنبیہ نہیں کرتا ؟
اور اگر تمہیں وہ تنبیہ نہ کی گئی جس میں سب شریک ہیں تو تم حرامزادے ٹھہرے نہ کہ بیٹے ۔
علاوہ اس کے جب ہمارے جسمانی باپ ہمیں تنبیہ کرتے تھے اور ہم ان کی تعظیم کرتے رہے تو کیا روحوں کے باپ کی اس سے زیادہ تابعداری نہ کریں جس سے ہم زندہ رہیں ۔
وہ تو تھوڑے دنوں کے واسطے اپنی سمجھ کے موفق تنبیہ کرتے تھے مگر یہ ہمارے فائدے کے لئے کرتا ہے تاکہ ہم بھی اس کی پاکیزگی میں شامل ہو جائیں ۔
اور بالفعل ہر قسم کی تنبیہ خوشی کا نہیں بلکہ غم کا باعث معلوم ہوتی ہے مگر جو اس کو سہتے سہتے پختہ ہو گئے ہیں ان کو بعد میں چین کے ساتھ راستبازی کا پھل بخشتی ہے ۔
پس ڈھیلے ہاتھوں اور سست گھٹنوں کو درست کرو ۔
اور اپنے پاؤں کے لئے سیدھے راستے بناؤ تاکہ لنگڑا بے راہ نہ ہو بلکہ شفا پائے ۔
سب کے ساتھ میل ملاپ رکھنے اور اس پاکیزگی کے طالب رہو جس کے بغیر کوئی خداوند کو نہ دیکھے گا ۔
غور سے دیکھتے رہو کہ کوئی شخص خدا کے فضل سے محروم نہ رہ جائے ۔ ایسا نہ ہو کہ کوئی کڑوی جڑ پھوٹ کر تمہیں دکھ دے اور اس کے سبب سے اکثر لوگ ناپاک ہو جائیں ۔
اور نہ کوئی حرامکار یا عیسو کی طرح بے دین ہو جس نے ایک وقت کے کھانے کے عوض اپنے پہلوٹھے ہونے کا حق بیچ ڈالا ۔
کیونکہ تم جانتے ہو کہ اس کے بعد جب اس نے برکت کا وارث ہونا چاہا تو منظور نہ ہؤا ۔ چنانچہ اس کو نیت کی تبدیلی کا موقع نہ ملا گو اس نے آنسو بہا بہا کر اس کی بڑی تلاش کی ۔
تم اس پہاڑ کے پاس نہیں آئے جس کو چھونا ممکن تھا اور وہ آگ سے جلتا تھا اور اس پر کالی گھٹا اور تاریکی اور طوفان ۔
اور نرسنگے کا شور اور کلام کرنے والے کی ایسی آواز تھی جس کے سننے والوں نے درخواست کی کہ ہم سے اور کلام نہ کیا جائے ۔
کیونکہ وہ اس حکم کی برداشت نہ کر سکے کہ اگر کوئی جانور بھی اس پہاڑ کو چھوئے تو سنگسار کیا جائے ۔
اور وہ نظارہ ایسا ڈراؤنا تھا کہ موسیٰ نے کہا میں نہایت ڈرتا اور کانپتا ہوں ۔
بلکہ تم صیون کے پہاڑ اور زندہ خدا کے شہر یعنی آسمانی شروشلیم کے پاس اور لاکھوں فرشتوں ۔
اور ان پہلوٹھوں کی عام جماعت یعنی کلیسیا جن کے نام آسمان پر لکھے ہیں اور سب کے منصف خدا اور کامل کئے ہوئے راستبازوں کی روحوں ۔
اور نئے عہد کے درمیانی یسوع اور چھڑکاؤ کے اس خون کے پاس آئے ہو جو ہابل کے خون کی نسبت بہتر باتیں کہتا ہے ۔
خبردار ! اس کہنے والے کا انکار نہ کرنا کیونکہ جب وہ لوگ زمین پر ہدایت کرنے والے کا انکار کرکے نہ بچ سکے تو ہم آسمان پر کے ہدایت کرنے والے سے منہ موڑ کر کیونکر بچ سکیں گے ؟
اس کی آواز نے اس وقت تو زمین کو ہلا دیا مگر اب اس نے یہ وعدہ کیا ہے کہ ایک بار پھر میں فقط زمین ہی کو نہیں بلکہ آسمان کو بھی ہلا دوں گا ۔
اور یہ عبارت کہ ایک بار پھر اس بات کو ظاہر کرتی ہے کہ جو چیزیں ہلا دی جاتی ہیں مخلوق ہونے کے باعث ٹل جائیں گی تاکہ بے ہلی چیزیں قائم رہیں ۔
پس ہم وہ بادشاہی پاکر جو ملنے کی نہیں اس فضل کو ہاتھ سے نہ دیں جس کے سبب سے پسندیدہ طور پر خدا کی عبادت خدا ترسی اور خوف کے ساتھ کریں ۔
کیونکہ ہمارا خدا بھسم کرنے والی آگ ہے ۔
برادرانہ محبت قائم رہے ۔
مسافر پروری سے غافل نہ رہو کیونکہ اسی کی وجہ سے بعض نے بے خبری میں فرشتوں کی مہمانداری کی ہے ۔
قیدیوں کو اس طرح یاد رکھو کہ گویا تم ان کے ساتھ قید ہو اور جن کے ساتھ بدسلوکی کی جاتی ہے ان کو یہ سمجھ کر یاد رکھو کہ ہم بھی جسم رکھتے ہیں ۔
بیاہ کرنا سب میں عزت کی بات سمجھی جائے اور بستر بے داغ رہے کیونکہ خدا حرامکاروں اور زانیوں کی عدالت کرے گا ۔
زر کی دوستی سے خالی رہو اور جو تمہارے پاس ہے اسی پر قناعت کرو کیونکہ اس نے خود فرمایا ہے کہ میں تجھ سے ہرگز دست بردار نہ ہوں گا اور کبھی تجھے نہ چھوڑوں گا ۔
اس واسطے ہم دلیری کے ساتھ کہتے ہیں کہ خداوند میرا مدد گار ہے ۔ میں خوف نہ کروں گا ۔ انسان میرا کیا کرے گا ؟
جو تمہارے پیشوا تھے اور جنہوں نے تمہیں خدا کا کلام سنایا انہیں یاد رکھو اور ان کی زندگی کے انجام پر غور کرکے ان جیسے ایماندار ہو جاؤ ۔
یسوع مسیح کل اور آج بلکہ ابد تک یکساں ہے ۔
مختلف اور بیگانہ تعلیموں کے سبب سے بھٹکتے نہ پھرو کیونکہ فضل سے دل کا مضبوط رہنا بہتر ہے نہ کہ ان کھانوں سے جن کے استعمال کرنے والوں نے کچھ فائدہ نہ اٹھایا ۔
ہماری ایک ایسی قربان گاہ ہے جس میں سے خیمہ کی خدمت کرنے والوں کو کھانے کا اختیار نہیں ۔
کیونکہ جن جانوروں کا خون سردار کاہن پاک مکان میں گناہ کے کفارہ کے واسطے لے جاتا ہے ان کے جسم خیمہ گاہ کے باہر جلائے جاتے ہیں ۔
اسی لئے یسوع نے بھی امت کو خود اپنے خون سے پاک کرنے کے لئے دروازہ کے باہر دکھ اٹھایا ۔
پس آؤ اس کی ذلت کو اپنے اوپر لئے ہوئے خیمہ گاہ سے باہر اس کے پاس چلیں ۔
کیونکہ یہاں ہمارا کوئی قائم رہنے والا شہر نہیں بلکہ ہم آنے والے شہر کی تلاش میں ہیں ۔
پس ہم اس کے وسیلہ سے حمد کی قربانی یعنی ان ہونٹوں کا پھل جو اس کے نام کا اقرار کرتے ہیں خدا کے لئے ہر وقت چڑھایا کریں ۔
اور بھلائی اور سخاوت کرنا نہ بھولو اس لئے کہ خدا ایسی قربانیوں سے خوش ہوتا ہے ۔
اپنے پیشواؤں کے فرمانبردار اور تابع رہو کیونکہ وہ تمہاری روحوں کے فائدہ کے لئے ان کی طرح جاگتے رہتے ہیں جنہیں حساب دینا پڑے گا تاکہ وہ خوشی سے یہ کام کریں نہ کہ رنج سے کیونکہ اس صورت میں تمہیں کچھ فائدہ نہیں ۔
ہمارے واسطے دعا کرو کیونکہ ہمیں یقین ہے کہ ہمارا دل صاف ہے اور ہم ہر بات میں نیکی کے ساتھ زندگی گذارنا چاہتے ہیں ۔
میں تمہیں یہ کام کرنے کی اس لئے بھی نصیحت کرتا ہوں کہ میں جلد تمہارے پاس پھر آنے پاؤں ۔
اب خدا اطمینان کا چشمہ جو بھیڑوں کے بڑے چرواہے یعنی ہمارے خداوند یسوع کو ابدی عہد کے خون کے باعث مردوں میں سے زندہ کرکے اٹھا لایا ۔
تم کو ہر نیک بات میں کامل کرے تاکہ تم اس کی مرضی پوری کرو اور جو کچھ اس کے نزدیک پسندیدہ ہے یسوع مسیح کے وسیلہ سے ہم میں پیدا کرے جس کی تمجید ابدالآباد ہوتی رہے ۔ آمین ۔
اے بھائیو ! میں تم سے التماس کرتا ہوں کہ اس نصیحت کے کلام کی برداشت کرو کیونکہ میں نے تمہیں مختصر طور پر لکھا ہے ۔
تم کو واضح ہو کہ ہمارا بھائی تیمتھیس رہا ہو گیا ہے ۔ اگر وہ جلد آگیا تو میں اس کے ساتھ تم سے ملوں گا ۔
اپنے سب پیشواؤں اور سب مقدسوں سے سلام کہو ۔ اطالیہ والے تمہیں سلام کہتے ہیں ۔
تم سب پر فضل ہوتا رہے ۔ آمین ۔
خدا کے اور خداوند یسوع مسیح کے بندہ یعقوب کی طرف سے ان بارہ قبیلوں کو جو جا بجا رہتے ہیں سلام پہنچے ۔
اے میرے بھائیو ! جب تم طرح طرح کی آزمایشوں میں پڑو ۔
تو اس کو یہ جان کر کمال خوشی کی بات سمجھنا کہ تمہارے ایمان کی آزمایش صبر پیدا کرتی ہے ۔
اور صبر کو اپنا پورا کام کرنے دو تاکہ تم پورے اور کامل ہو جاؤ اور تم میں کسی بات کی کمی نہ رہے ۔
لیکن اگر تم میں سے کسی میں حکمت کی کم ہو تو خدا سے مانگے جو بغیر ملامت کئے سب کو فیاضی کے ساتھ دیتا ہے ۔ اس کو دی جائے گی ۔
مگر ایمان سے مانگے اور کچھ شک نہ کرے کیونکہ شک کرنے والا سمندر کی لہر کی مانند ہوتا ہے جو ہوا سے بہتی اور اچھلتی ہے ۔
ایسا آدمی یہ نہ سمجھے کہ مجھے خداوند سے کچھ ملے گا ۔
وہ شخص دو دلا ہے اور اپنی سب باتوں میں بے قیام ہے ۔
ادنٰے بھائی اپنے اعلٰے مرتبہ پر فخر کرے ۔
اور دولتمند اپنی ادنٰے حالت پر اس لئے کہ گھاس کے پھول کی طرح جاتا رہے گا ۔
کیونکہ سورج نکلتے ہی سخت دھوپ پڑتی اور گھاس کو سکھا دیتی ہے اور اس کا پھول گر جاتا ہے اور اس کی خوبصورتی جاتی رہتی ہے ۔ اسی طرح دولتمند بھی اپنی راہ پر چلتے چلتے خاک میں مل جائے گا ۔
مبارک وہ شخص ہے جو آزمایش کی برداشت کرتا ہے کیونکہ جب مقبول ٹھہرا تو زندگی کا وہ تاج حاصل کرے گا جس کا خداوند نے اپنے محبت کرنے والوں سے وعدہ کیا ہے ۔
جب کوئی آزمایا جائے تو یہ نہ کہے کہ میری آزمایش خدا کی طرف سے ہوتی ہے کیونکہ نہ تو خدا بدی سے آزمایا جا سکتا ہے اور نہ وہ کسی کو آزماتا ہے ۔
ہاں ہر شخص اپنی ہی خواہشوں میں کھنچ کر اور پھنس کر آزمایا جاتا ہے ۔
پھر خواہش حاملہ ہوکر گناہ کو جنتی ہے اور گناہ جب بڑھ چکا تو موت پیدا کرتا ہے ۔
اے میرے پیارے بھائیو ! فریب نہ کھانا ۔
ہر اچھی بخشش اور ہر کامل انعام اوپر سے ہے اور نوروں کے باپ کی طرف سے ملتا ہے جس میں نہ کوئی تبدیلی ہوسکتی ہے اور نہ گردش کے سبب سے اس پر سایہ پڑتا ہے ۔
اس نے اپنی مرضی سے ہمیں کلام حق کے وسیلہ سے پیدا کیا تاکہ اس کی مخلوقات میں سے ہم ایک طرح کے پہلے پھل ہوں ۔
اے میرے پیارے بھائیو ! یہ بات تم جانتے ہو ۔ پس ہر آدمی سننے میں تیز اور بولنے میں دھیرا اور قہر میں دھیما ہو ۔
کیونکہ انسان کا قہر خدا کی راستبازی کا کام نہیں کرتا ۔
اس لئے ساری نجاست اور بدی کے فضلہ کو دور کرکے اس کلام کو حلیمی سے قبول کر لو جو دل میں بویا گیا اور تمہاری روحوں کو نجات دے سکتا ہے ۔
لیکن کلام پر عمل کرنے والے بنو نہ محض سننے والے جو اپنے آپ کو دھوکہ دیتے ہیں ۔
کیونکہ جو کوئی کلام کا سننے والا ہو اور اس پر عمل کرنے والا نہ ہو وہ اس شخص کی مانند ہے جو اپنی قدرتی صورت آئینہ میں دیکھتا ہے ۔
اس لئے کہ وہ اپنے آپ کو دیکھ کر چلا جاتا اور فورا بھول جاتا ہے کہ میں کیسا تھا ۔
لیکن جو شخص آزادی کی کامل شریعت پر غور سے نظر کرتا رہتا ہے وہ اپنے کام میں اس لئے برکت پائے گا کہ سن کر بھولتا نہیں بلکہ عمل کرتا ہے ۔
اگر کوئی اپنے آپ کو دیندار سمجھے اور اپنی زبان کو لگام نہ دے بلکہ اپنے دل کو دھوکا دے تو اس کی دینداری باطل ہے ۔
ہمارے خدا اور باپ کے نزدیک خالص اور بے عیب دینداری یہ ہے کہ یتیموں اور بیواؤں کی مصیبت کے وقت ان کی خبر لیں اور اپنے آپ کو دنیا سے بے داغ رکھیں ۔
اے میرے بھائیو ! ہمارے خداوند ذوالجلال یسوع مسیح کا ایمان تم میں طرفداری کے ساتھ نہ ہو ۔
کیونکہ اگر ایک شخص تو سونے کی انگوٹھی اور عمدہ پوشاک پہنے ہوئے تمہاری جماعت میں آئے اور ایک غریب آدمی میلے کچیلے کپڑے پہنے ہوئے آئے ۔
اور تم اس عمدہ پوشاک والے کا لحاظ کرکے کہو کہ تو یہاں اچھی جگہ بیٹھ اور اس غریب شخص سے کہو کہ تو وہاں کھڑا رہ یا میرے پاؤں کی چوکی کے پاس بیٹھ ۔
تو کیا تم نے آپس میں طرفداری نہ کی اور بدنیت منصف نہ بنے ؟
اے میرے پیارے بھائیو ! سنو ، کیا خدا نے اس جہان کے غریبوں کو ایمان میں دولتمند اور اس بادشاہی کے وارث ہونے کے لئے برگزیدہ نہیں کیا جس کا اس نے اپنے محبت کرنے والوں سے وعدہ کیا ہے ؟
لیکن تم نے غریب آدمی کی بے عزتی کی ۔ کیا دولتمند تم پر ظلم نہیں کرتے اور وہی تمہیں عدالتوں میں گھسیٹ کر نہیں لے جاتے ؟
کیا وہ اس بزرگ نام پر کفر نہیں بکتے جس سے تم نامزد ہو ؟
تو ابھی اگر تم اس نوشتہ کے مطابق کہ اپنے پڑوسی سے اپنی مانند محبت رکھ اس بادشاہی شریعت کو پورا کرتے ہو تو اچھا کرتے ہو ۔
لیکن اگر تم طرفداری کرتے ہو تو گناہ کرتے ہو اور شریعت تم کو قصوروار ٹھہراتی ہے ۔
کیونکہ جس نے ساری شریعت پر عمل کیا اور ایک ہی بات میں خطا کی وہ سب باتوں میں قصوروار ٹھہرا ۔
اس لئے کہ جس نے یہ فرمایا کہ زنا نہ کر اسی نے یہ بھی فرمایا کہ خون نہ کر ۔ پس اگر تو نے زنا تو نہ کیا مگر خون کیا تو بھی تو شریعت کا عدول کرنے والا ٹھہرا ۔
تم ان لوگوں کی طرح کلام بھی کرو اور کام بھی کرو جن کا آزادی کی شریعت کے موافق انصاف ہوگا ۔
کیونکہ جس نے رحم نہیں کیا اس کا انصاف بغیر رحم کے ہوگا ۔ رحم انصاف پر غالب آتا ہے ۔
اے میرے بھائیو ! اگر کوئی کہے کہ میں ایماندار ہوں مگر عمل نہ کرتا ہو تو کیا فائدہ ؟ کیا ایسا ایمان اسے نجات دے سکتا ہے ؟
اگر کوئی بھائی یا بہن ننگی ہو اور ان کو روزانہ روٹی کی کمی ہو ۔
اور تم میں سے کوئی ان سے کہے کہ سلامتی کے ساتھ جاؤ ۔ گرم اور سیر رہو مگر جو چیزیں تن کے لئے درکار ہیں وہ انہیں نہ دے تو کیا فائدہ ؟
اسی طرح ایمان بھی اگر اس کے ساتھ اعمال نہ ہوں تو اپنی ذات سے مردہ ہے ۔
بلکہ کوئی کہہ سکتا ہے کہ تو تو ایماندار ہے اور میں عمل کرنے والا ہوں ۔ تو اپنا ایمان بغیر اعمال کے تو مجھے دکھا اور میں اپنا ایمان اعمال سے تجھے دکھاؤں گا ۔
تو اس بات پر ایمان رکھتا ہے کہ خدا ایک ہی ہے ۔ خیر ، اچھا کرتا ہے ۔ شیاطین بھی ایمان رکھتے اور تھر تھراتے ہیں ۔
مگر اے نکمے آدمی ! کیا تو یہ بھی نہیں جانتا کہ ایمان بغیر اعمال کے بےکار ہے ؟
جب ہمارے باپ ابرہام نے اپنے بیٹے اضحاق کو قربان گاہ پر قربان کیا تو کیا وہ اعمال سے راستباز نہ ٹھہرا ؟
پس تو نے دیکھ لیا کہ ایمان نے اس کے اعمال کے ساتھ مل کر اثر کیا اور اعمال سے ایمان کامل ہؤا ۔
اور یہ نوشتہ پورا ہؤا کہ ابرہام خدا پر ایمان لایا اور یہ اس کے لئے راستبازی گنا گیا اور وہ خدا کا دوست کہلایا ۔
پس تم نے دیکھ لیا کہ انسان صرف ایمان سے نہیں بلکہ اعمال سے راستباز ٹھہرتا ہے ۔
اسی طرح راحب فاحشہ بھی جب اس نے قاصدوں کو اپنے گھر میں اتارا اور دوسری راہ سے رخصت کیا تو کیا اعمال سے راستباز نہ ٹھہری ؟
غرض جیسے بدن بغیر روح کے مردہ ہے ویسے ہی ایمان بھی بغیر اعمال کے مردہ ہے ۔
اے میرے بھائیو ! تم میں سے بہت سے استاد نہ بنیں گے کیونکہ جانتے ہو کہ ہم جو استاد ہیں زیادہ سزا پائیں گے ۔
اس لئے کہ ہم سب کے سب اکثر خطا کرتے ہیں ۔ کامل شخص وہ ہے جو باتوں میں خطا نہ کرے ۔ وہ سارے بدن کو بھی قابو میں رکھ سکتا ہے ۔
جب ہم اپنے قابو کرنے کے لئے گھوڑوں کے منہ میں لگام دے دیتے ہیں تو ان کے سارے بدن کو بھی گھما سکتے ہیں ۔
دیکھو ، جہاز بھی اگرچہ بڑے بڑے ہوتے ہیں اور تیز ہواؤں سے چلائے جاتے ہیں تو بھی ایک نہایت چھوٹی سے پتوار کے ذریعہ سے مانجھی کی مرضی کے موافق گھمائے جاتے ہیں ۔
اسی طرح زبان بھی ایک چھوٹا سا عضو ہے اور بڑی شیخی مارتا ہے ۔ دیکھو ، تھوڑی سے آگ سے کتنے بڑے جنگل میں آگ لگ جاتی ہے ۔
زبان بھی ایک آگ ہے ۔ زبان ہمارے اعضا میں شرارت کا ایک عالم ہے اور سارے جسم کو داغ لگاتی ہے اور دائرۂ دنیا کو آگ لگا دیتی ہے اور جہنم کی آگ سے جلتی رہتی ہے ۔
کیونکہ ہر قسم کے چوپائے اور پرندے اور کیڑے مکوڑے اور دریائی جانور تو انسان کے قابو میں آ سکتے ہیں اور آئے بھی ہیں ۔
مگر زبان کو کوئی آدمی قابو میں نہیں کرسکتا ۔ وہ ایک بلا ہے جو کبھی رکتی ہی نہیں ۔ زہر قاتل سے بھری ہوئی ہے ۔
اسی سے ہم خداوند اور باپ کی حمد کرتے ہیں اور اسی سے آدمیوں کو جو خدا کی صورت پر پیدا ہوئے ہیں بددعا دیتے ہیں ۔
ایک ہی منہ سے مبارکباد اور بددعا نکلتی ہے ۔ اے بھائیو ! ایسا نہ ہونا چاہئے ۔
کیا چشمہ کے ایک ہی منہ سے میٹھا اور کھاری پانی نکلتا ہے ؟
اے میرے بھائیو ! کیا انجیر کے درخت میں زیتون اور انگور میں انجیر پیدا ہو سکتے ہیں ؟ اسی طرح کھاری چشمہ سے میٹھا پانی نہیں نکل سکتا ۔
تم میں دانا اور فہیم کون ہے ؟ جو ایسا ہو وہ اپنے کاموں کو نیک چال چلن کے وسیلہ سے اس حلم کے ساتھ ظاہر کرے جو حکمت سے پیدا ہوتا ہے ۔
لیکن اگر تم اپنے دل میں سخت حسد اور تفرقے رکھتے ہو تو حق کے خلاف نہ شیخی مارو نہ جھوٹ بولو ۔
یہ حکمت وہ نہیں جو اوپر سے اترتی ہے بلکہ دنیوی اور نفسانی اور شیطانی ہے ۔
اس لئے کہ جہاں حسد اور تفرقہ ہوتا ہے وہاں فساد اور ہر طرح کا برا کام بھی ہوتا ہے ۔
مگر جو حکمت اوپر سے آتی ہے اول تو وہ پاک ہوتی ہے ۔ پھر ملنسار ۔ حلیم اور تربیت پذیر ۔ رحم اور اچھے پھلوں سے لدی ہوئی ۔ بے طرفدار اور بے ریا ہوتی ہے ۔
اور صلح کرانے والوں کے لئے راستبازی کا پھل صلح کے ساتھ بویا جاتا ہے ۔
تم میں لڑائیاں اور جھگڑے کہاں سے آگئے ؟ کیا ان خواہشوں سے نہیں جو تمہارے اعضا میں فساد کرتی ہیں ؟
تم خواہش کرتے ہو اور تمہیں ملتا نہیں ۔ خون اور حسد کرتے ہو اور کچھ حاصل نہیں کرسکتے ۔ تم جھگڑتے اور لڑتے ہو ۔ تمہیں اس لئے نہیں ملتا کہ مانگتے نہیں ۔
تم مانگتے ہو اور پاتے نہیں اس لئے کہ بری نیت سے مانگتے ہو تاکہ اپنی عیش و عشرت سے خرچ کرو ۔
اے زنا کرنے والیو ! کیا تمہیں نہیں معلوم کہ دنیا سے دوستی رکھنا خدا سے دشمنی کرنا ہے ؟ پس جو کوئی دنیا کا دوست بننا چاہتا ہے وہ اپنے آپ کو خدا کا دشمن بناتا ہے ۔
کیا تم یہ سمجھتے ہو کہ کتاب مقدس بے فائدہ کہتی ہے ؟ جس روح کو اس نے ہمارے اندر بسایا ہے کیا وہ ایسی آرزو کرتی ہے جس کا انجام حسد ہو ؟
وہ تو زیادہ توفیق بخشتا ہے ۔ اسی لئے یہ آیا ہے کہ خدا مغروروں کا مقابلہ کرتا ہے مگر فروتنوں کو توفیق بخشتا ہے ۔
پس خدا کے تابع ہو جاؤ اور ابلیس کا مقابلہ کرو تو وہ تم سے بھاگ جائے گا ۔
خدا کے نزدیک جاؤ تو وہ تمہارے نزدیک آئے گا ۔ اے گناہگارو ! اپنے ہاتھوں کو صاف کرو اور اے دو دلو ! اپنے دلوں کو پاک کرو ۔
افسوس اور ماتم کرو اور روؤ ۔ تمہاری ہنسی ماتم سے بدل جائے اور تمہاری خوشی اداسی سے ۔
خداوند کے سامنے فروتنی کرو ۔ وہ تمہیں سربلند کرے گا ۔
اے بھائیو ! ایک دوسرے کی بدگوئی نہ کرے ۔ جو اپنے بھائی کی بدگوئی کرتا یا بھائی پر الزام لگاتا ہے وہ شریعت کی بدگوئی کرتا اور شریعت پر الزام لگاتا ہے اور اگر تو شریعت پر الزام لگاتا ہے تو شریعت پر عمل کرنے والا نہیں بلکہ اس پر حاکم ٹھہرا ۔
شریعت کا دینے والا اور حاکم تو ایک ہی ہے جو بچانے اور ہلاک کرنے پر قادر ہے ۔ تو کون ہے جو اپنے پڑوسی پر الزام لگاتا ہے ؟
تم جو یہ کہتے ہو کہ ہم آج یا کل فلاں شہر میں جاکر وہاں ایک برس ٹھہریں گے اور سوداگری کرکے نفع اٹھائیں گے ۔
اور یہ جانتے نہیں کہ کل کیا ہوگا ۔ ذرا سنو تو ! تمہاری زندگی چیز ہی کیا ہے ؟ بخارات کا سا حال ہے ۔ ابھی نظر آئے ۔ ابھی غائب ہو گئے ۔
یوں کہنے کی جگہ تمہیں یہ کہنا چاہئے کہ اگر خداوند چاہے تو ہم زندہ بھی رہیں گے اور یہ یا وہ کام بھی کریں گے ۔
مگر اب تم اپنی شیخی پر فخر کرتے ہو ۔ ایسا سب فخر برا ہے ۔
پس جو کوئی بھلائی کرنا جانتا ہے اور نہیں کرتا اس کے لئے یہ گناہ ہے ۔
اے دولتمندو ذرا سنو تو ! تم اپنی مصیبتوں پر جو آنے والی ہیں روؤ اور واویلا کرو ۔
تمہارا مال بگڑ گیا اور تمہاری پوشاکوں کو کیڑا کھا گیا ۔
تمہارے سونے چاندی کو زنگ لگ گیا اور وہ زنگ تم پر گواہی دے گا اور آگ کی طرح تمہارا گوشت کھائے گا ۔ تم نے اخیر زمانہ میں خزانہ جمع کیا ہے ۔
دیکھو جن مزدوروں نے تمہارے کھیت کاٹے ان کی وہ مزدوری جو تم نے دغا کر کے رکھ چھوڑی چلاتی ہے اور فصل کاٹنے والوں کی فریاد رب الافواج کے کانوں تک پہنچ گئی ہے ۔
تم نے زمین پر عیش و عشرت کی اور مزے اڑائے ۔ تم نے اپنے دلوں کو ذبح کے دن موٹا تازہ کیا ۔
تم نے راستباز شخص کو قصوروار ٹھہرایا اور قتل کیا ۔ وہ تمہارا مقابلہ نہیں کرتا ۔
پس اے بھائیو ! خداوند کی آمد تک صبر کرو ۔ دیکھو ۔ کسان زمین کی قیمتی پیداوار کے انتظار میں پہلے اور پچھلےمینہ کے برسنے تک صبر کرتا رہتا ہے ۔
تم بھی صبر کرو اور اپنے دلوں کو مضبوط رکھو کیونکہ خداوند کی آمد قریب ہے ۔
اے بھائیو ! ایک دوسرے کی شکایت نہ کرو تاکہ تم سزا نہ پاؤ ۔ دیکھو منصف دروازہ پر کھڑا ہے ۔
اے بھائیو ! جن نبیوں نے خداوند کے نام سے کلام کیا ان کو دکھ اٹھانے اور صبر کرنے کا نمونہ سمجھو ۔
دیکھو صبر کرنے والوں کو ہم مبارک کہتے ہیں ۔ تم نے ایوب کے صبر کا حال تو سنا ہی ہے اور خداوند کی طرف سے جو اس کا انجام ہؤا اسے بھی معلوم کر لیا جس سے خداوند کا بہت ترس اور رحم ظاہر ہوتا ہے ۔
مگر اے میرے بھائیو ! سب سے بڑھ کر یہ ہے کہ قسم نہ کھاؤ ۔ نہ آسمان کی نہ زمین کی ۔ نہ کسی اور چیز کی بلکہ ہاں کی جگہ ہاں کرو اور نہیں کی جگہ نہیں تاکہ سزا کے لائق نہ ٹھہرو ۔
اگر تم میں کوئی مصیبت زدہ ہو تو دعا کرے ۔ اگر خوش ہو تو حمد کے گیت گائے ۔
اگر تم میں کوئی بیمار ہو تو کلیسیا کے بزرگوں کو بلائے اور وہ خداوند کے نام سے اس کو تیل مل کر اس کے لئے دعا کریں ۔
جو دعا ایمان کے ساتھ ہوگی اس کے باعث بیمار بچ جائے گا اور خداوند اسے اٹھا کھڑا کرے گا اور اگر اس نے گناہ کئے ہوں تو ان کی بھی معافی ہو جائے گی ۔
پس تم آپس میں ایک دوسرے سے اپنے اپنے گناہوں کا اقرار کرو اور ایک دوسرے کے لئے دعا کرو تاکہ شفا پاؤ ۔ راستباز کی دعا کے اثر سے بہت کچھ ہو سکتا ہے ۔
ایلیاہ ہمارا ہم طبیعت انسان تھا ۔ اس نے بڑے جوش سے دعا کی مینہ نہ برسے ۔ چنانچہ ساڑھے تین برس تک زمین پر مینہ نہ برسا ۔
پھر اس نے دعا کی تو آسمان سے پانی برسا اور زمین میں پیداوار ہوئی ۔
اے میرے بھائیو ! اگر تم میں کوئی راہ حق سے گمراہ ہو جائے اور کوئی اس کو پھیر لائے ۔
تو وہ یہ جان لے کہ جو کوئی کسی گناہگار کو اس کی گمراہی سے پھیر لائے گا ۔ وہ ایک جان کو موت سے بچائے گا اور بہت سے گناہوں پر پردہ ڈالے گا ۔
پطرس کی طرف سے جو یسوع مسیح کا رسول ہے ان مسافروں کے نام جو پنطس ۔ گلتیہ ۔ کپدکیہ ۔ آسیہ اور بتھنیہ میں جا بجا رہتے ہیں ۔
اور خدا باپ کے علم سابق کے موافق روح کے پاک کرنے سے فرمانبردار ہونے اور یسوع مسیح کا خون چھڑکے جانے کے لئے برگزیدہ ہوئے ہیں ۔ فضل اور اطمینان تمہیں زیادہ حاصل ہوتا رہے ۔
ہمارے خداوند یسوع مسیح کے خدا اور باپ کی حمد ہو جس نے یسوع مسیح کے مردوں میں سے جی اٹھنے کے باعث اپنی بڑی رحمت سے ہمیں زندہ امید کے لئے نئے سرے سے پیدا کیا ۔
تاکہ ایک غیرفانی اور بے داغ اور لازوال میراث کو حاصل کریں ۔
وہ تمہارے واسطے ( جو خدا کی قدرت سے ایمان کے وسیلہ سے اس نجات کے لئے جو آخری وقت میں ظاہر ہونے کو تیار ہے حفاظت کئے جاتے ہو ) آسمان پر محفوظ ہے ۔
اس کے سبب سے تم خوشی مناتے ہو ۔ اگرچہ اب چند روز کے لئے ضرورت کی وجہ سے طرح طرح کی آزمایشوں کے سبب سے غم زدہ ہو ۔
اور یہ اس لئے ہے کہ تمہارا آزمایا ہؤا ایمان جو آگ سے آزمائے ہوئے فانی سونے سے بھی بہت ہی بیش قیمت ہے یسوع مسیح کے ظہور کے وقت تعریف اور جلال اور عزت کا باعث ٹھہرے ۔
اس سے تم بے دیکھے محبت رکھتے ہو اور اگرچہ اس وقت اس کو نہیں دیکھتے تو بھی اس پر ایمان لاکر ایسی خوشی مناتے ہو جو بیان سے باہر اور جلال سے بھری ہے ۔
اور اپنے ایمان کا مقصد یعنی روحوں کی نجات حاصل کرتے ہو ۔
اسی نجات کی بابت ان نبیوں نے بڑی تلاش اور تحقیق کی جنہوں نے اس فضل کے بارے میں جو تم پر ہونے کو تھا نبوت کی ۔
انہوں نے اس بات کی تحقیق کی کہ مسیح کا روح جو ان میں تھا اور پیشتر سے مسیح کے دکھوں کی اور ان کے بعد کے جلال کی گواہی دیتا تھا وہ کون سے اور کیسے وقت کی طرف اشارہ کرتا تھا ۔
ان پر یہ ظاہر کیا گیا کہ وہ نہ اپنی بلکہ تمہاری خدمت کے لئے یہ باتیں کہا کرتے تھے جن کی خبر اب تم کو ان کی معرفت ملی جنہوں نے روح القدس کے وسیلہ سے جو آسمان پر سے بھیجا گیا تم کو خوشخبری دی اور فرشتے بھی ان باتوں پر غور سے نظر کرنے کے مشتاق ہیں ۔
اس واسطے اپنی عقل کی کمر باندھ کر اور ہوشیار ہوکر اس فضل کی کامل امید رکھو جو یسوع مسیح کے ظہور کے وقت تم پر ہونے والا ہے ۔
اور فرمانبردار فرزند ہوکر اپنی جہالت کے زمانہ پرانی خواہشوں کے تابع نہ بنو ۔
بلکہ جس طرح تمہارا بلانے والا پاک ہے اسی طرح تم بھی اپنے سارے چال چلن میں پاک بنو ۔
کیونکہ لکھا ہے کہ پاک ہو اس لئے کہ میں پاک بنوں ۔
اور جبکہ تم باپ کہہ کر اس سے دعا کرتے ہو جو ہر ایک کے کام کے موافق بغیر طرفداری کے انصاف کرتا ہے تو اپنی مسافرت کا زمانہ خوف کے ساتھ گذارو ۔
کیونکہ تم جانتے ہو کہ تمہارا نکما چال چلن جو باپ دادا سے چلا آتا تھا اس سے تمہاری خلاصی فانی چیزوں یعنی سونے چاندی کے ذریعہ سے نہیں ہوئی ۔
بلکہ ایک بے عیب اور بے داغ برے ۔ یعنی مسیح کے بیش قیمت خون سے ۔
اس کا علم تو بنای عالم سے پیشتر سے تھا مگر ظہور اخیر زمانہ میں تمہاری خاطر ہؤا ۔
کہ اس کے وسیلہ سے خدا پر ایمان لائے ہو جس نے اس کو مردوں میں سے جلایا اور جلال بخشا تاکہ تمہارا ایمان اور امید خدا پر ہو ۔
چونکہ تم نے حق کی تابعداری سے اپنے دلوں کو پاک کیا ہے جس سے بھائیوں کی بے ریا محبت پیدا ہوئی اس لئے دل و جان سے آپس میں بہت زیادہ محبت رکھو ۔
کیونکہ تم فانی تخم سے نہیں بلکہ غیرفانی سے خدا کے کلام کے وسیلہ سے جو زندہ اور قائم ہے نئے سرے سے پیدا ہوئے ہو ۔
چنانچہ ہر بشر گھاس کی مانند ہے اور اس کی ساری شان و شوکت گھاس کے پھول کی مانند ۔ گھاس تو سوکھ جاتی ہے اور پھول گر جاتا ہے ۔
لیکن خداوند کا کلام ابد تک قائم رہے گا ۔ یہ وہی خوشخبری کا کلام ہے جو تمہیں سنایا گیا تھا ۔
پس ہر طرح کی بدخواہی اور سارے فریب اور ریاکاری اور حسد اور ہر طرح کی بدگوئی کو دور کرکے ۔
نوزاد بچوں کی مانند خالص روحانی دودھ کے مشتاق رہو تاکہ اس کے ذریعہ سے نجات حاصل کرنے کے لئے بڑھتے جاؤ ۔
اگر تم نے خداوند کے مہربان ہونا کا مزہ چکھا ہے ۔
اس کے یعنی آدمیوں کے رد کئے ہوئے پر خدا کے چنے ہوئے اور قیمتی زندہ پتھر کے پاس آکر ۔
تم بھی زندہ پتھروں کی طرح روحانی گھر بنتے جاتے ہو تاکہ کاہنوں کا مقدس فرقہ بن کر ایسی روحانی قربانیاں چڑھاؤ جو یسوع مسیح کے وسیلہ سے خدا کے نزدیک مقبول ہوتی ہیں ۔
چنانچہ کتاب مقدس میں آیا ہے کہ دیکھو ، میں صیون میں کونے کے سرے کا چنا ہؤا اور قیمتی پتھر رکھتا ہوں جو اس پر ایمان لائے گا ہرگز شرمندہ نہ ہوگا ۔
پس تم ایمان لانے والوں کے لئے تو وہ قیمتی ہے مگر ایمان نہ لانے والوں کے لئے جس پتھر کو معماروں نے رد کیا وہی کونے کے سرے کا پتھر ہوگیا ۔
اور ٹھیس لگنے کا پتھر اور ٹھوکر کھانے کی چٹان ہؤا کیونکہ وہ نافرمان ہوکر کلام سے ٹھوکر کھاتے ہیں اور اسی کے لئے مقرر بھی ہوئے تھے ۔
لیکن تم ایک برگزیدہ نسل ۔ شاہی کاہنوں کا فرقہ ۔ مقدس قوم اور ایسی امت ہو جو خدا کی خاص ملکیت ہے تاکہ اس کی خوبیاں ظاہر کرو جس نے تمہیں تاریکی سے اپنی عجیب روشنی میں بلایا ہے ۔
پہلے تم کوئی امت نہ تھے مگر اب خدا کی امت ہو ۔ تم پر رحمت نہ ہوئی تھی مگر اب تم پر رحمت ہوئی ۔
اے پیارو ! میں تمہاری منت کرتا ہوں کہ تم اپنے آپ کو پردیسی اور مسافر جان کر ان جسمانی خواہشوں سے پرہیز کرو جو روح سے لڑائی رکھتی ہیں ۔
اور غیرقوموں میں اپنا چال چلن نیک رکھو تاکہ جن باتوں میں وہ تمہیں بدکار جان کر تمہاری بدگوئی کرتے ہیں تمہارے نیک کاموں کو دیکھ کر انہی کے سبب سے ملاحظہ کے دن خدا کی تمجید کریں ۔
خداوند کی خاطر انسان کے ہر ایک انتظام کے تابع رہو ۔ بادشاہ کے اس لئے کہ وہ سب سے بزرگ ہے ۔
اور حاکموں کے اس لئے کہ وہ بدکاروں کو سزا اور نیکوکاروں کی تعریف کے لئے اس کے بھیجے ہوئے ہیں ۔
کیونکہ خدا کی یہ مرضی ہے کہ تم نیکی کرکے نادان آدمیوں کی جہالت کی باتوں کو بند کر دو ۔
اور اپنے آپ کو آزاد جانو مگر اس آزادی کو بدی کا پردہ نہ بناؤ بلکہ اپنے آپ کو خدا کے بندے جانو ۔
سب کی عزت کرو ۔ برادری سے محبت رکھو ۔ خدا سے ڈرو ۔ بادشاہ کی عزت کرو ۔
اے نوکرو ! بڑے خوف سے اپنے مالکوں کے تابع رہو ۔ نہ صرف نیکوں اور حلیموں ہی کے بلکہ بدمزاجوں کے بھی ۔
کیونکہ اگر کوئی خدا کے خیال سے بے انصافی کے باعث دکھ اٹھا کر تکلیفوں کی برداشت کرے تو یہ پسندیدہ ہے ۔
اس لئے کہ اگر تم نے گناہ کرکے مکے کھائے اور صبر کیا تو کونسا فخر ہے ؟ ہاں اگر نیکی کرکے دکھ پاتے اور صبر کرتے ہو تو یہ خدا کے نزدیک پسندیدہ ہے ۔
اور تم اسی کے لئے بلائے گئے ہو کیونکہ مسیح بھی تمہارے واسطے دکھ اٹھا کر تمہیں ایک نمونہ دے گیا ہے تاکہ اس کے نقش قدم پر چلو ۔
نہ اس نے گناہ کیا اور نہ اس کے منہ سے کوئی مکر کی بات نکلی ۔
نہ وہ گالیاں کھاکر گالی دیتا تھا اور نہ دکھ پاکر کسی کو دھمکاتا تھا بلکہ اپنے آپ کو سچے انصاف کرنے والے کے سپرد کرتا تھا ۔
وہ آپ ہمارے گناہوں کو اپنے بدن پر لئے ہوئے صلیب پر چڑھ گیا تاکہ ہم گناہوں کے اعتبار سے مرکر راستبازی کے اعتبار سے جئیں اور اسی کے مار کھانے سے تم نے شفا پائی ۔
کیونکہ پہلے تم بھیڑوں کی طرح بھٹکتے پھرتے تھے مگر اب اپنی روحوں کے گلہ بان اور نگہبان کے پاس پھر آ گئے ہو ۔
اے بیویو ! تم بھی اپنے شوہر کے تابع رہو ۔
اس لئے کہ اگر بعض تم میں سے کلام کو نہ مانتے ہوں تو بھی تمہارے پاکیزہ چال چلن اور خوف کو دیکھ کر بغیر کلام کے اپنی اپنی بیوی کے چال چلن سے خدا کی طرف کھنچ جائیں ۔
اور تمہارا سنگھار ظاہری نہ ہو یعنی سرگوندھنا اور سونے کے زیور اور طرح طرح کے کپڑے پہننا ۔
بلکہ تمہاری باطنی اور پوشیدہ انسانیت حلم اور مزاج کی غربت کی غیرفانی آرایش سے آراستہ رہے کیونکہ خدا کے نزدیک اس کی بڑی قدر ہے ۔
اور اگلے زمانہ میں بھی خدا پر امید رکھنے والی مقدس عورتیں اپنے آپ کو اسی طرح سنوارتی اور اپنے اپنے شوہر کے تابع رہتی تھیں ۔
چنانچہ سارہ ابرہام کے حکم میں رہتی اور اسے خداوند کہتی تھی ۔ تم بھی اگر نیکی کرو اور کسی ڈراوے سے نہ ڈرو تو اس کی بیٹیاں ہوئیں ۔
اے شوہرو ! تم بھی بیویوں کے ساتھ عقل مندی سے بسر کرو اور عورت کو نازک ظرف جان کر اس کی عزت کرو اور یوں سمجھو کہ ہم دونو زندگی کی نعمت کے وارث ہیں تاکہ تمہاری دعائیں رک نہ جائیں ۔
غرض سب کے سب یکدل اور ہمدرد ہو ۔ برادرانہ محبت رکھو ۔ نرم دل اور فروتن بنو ۔
بدی کے عوض بدی نہ کرو اور گالی کے بدلے گالی نہ دو بلکہ اس کے برعکس برکت چاہو کیونکہ تم برکت کے وارث ہونے کے لئے بلائے گئے ہو ۔
چنانچہ جو کوئی زندگی سے خوش ہونا اور اچھے دن دیکھنا چاہے وہ زبان کو بدی سے اور ہونٹوں کو مکر کی بات کہنے سے باز رکھے ۔
بدی سے کنارے کرے اور نیکی کو عمل میں لائے ۔ صلح کا طالب ہو اور اس کی کوشش میں رہے ۔
کیونکہ خدا کی نظر راستبازی کی طرف ہے اور اس کے کان ان کی دعا پر لگے ہیں ۔ مگر بدکار خداوند کی نگاہ میں ہیں ۔
اگر تم نیکی کرنے میں سرگرم ہو تو تم سے بدی کرنے والا کون ہے ؟
اگر راستبازی کی خاطر دکھ سہو بھی تو تم مبارک ہو ۔ نہ ان کے ڈرانے سے ڈرو اور نہ گھبراؤ ۔
بلکہ مسیح کو خداوند جان کر اپنے دلوں میں مقدس سمجھو اور جو کوئی تم سے تمہاری امید کی وجہ دریافت کرے اس کو جواب دینے کے لئے ہر وقت مستعد رہو مگر حلم اور خوف کے ساتھ ۔
اور نیت بھی نیک رکھو تاکہ جن باتوں میں تمہاری بدگوئی ہوتی ہے ان ہی میں وہ لوگ شرمندہ ہوں جو تمہارے مسیحی نیک چال چلن پر لعن طعن کرتے ہیں ۔
کیونکہ اگر خدا کی یہی مرضی ہو کہ تم نیکی کرنے کے سبب سے دکھ اٹھاؤ تو یہ بدی کرنے کے سبب سے دکھ اٹھانے سے بہتر ہے ۔
اس لئے کہ مسیح نے بھی یعنی راستباز نے ناراستوں کے لئے گناہوں کے باعث ایک بار دکھ اٹھایا تاکہ ہم کو خدا کے پاس پہنچائے ۔ وہ جسم کے اعتبار سے تو مارا گیا لیکن روح کے اعتبار سے زندہ کیا گیا ۔
اسی میں اس نے جاکر ان قیدی روحوں میں منادی کی ۔
جو اس اگلے زمانہ میں نافرمان تھیں جب خدا نوح کے وقت میں تحمل کرکے ٹھہرا رہا تھا اور وہ کشتی تیار ہو رہی تھی جس پر سوار ہوکر تھوڑے سے آدمی یعنی آٹھ جانیں پانی کے وسیلہ سے بچیں ۔
اور اسی پانی کا مشابہ بھی یعنی بپتسمہ یسوع مسیح کے جی اٹھنے کے وسیلہ سے اب تمہیں بچاتا ہے ۔ اس سے جسم کی نجاست کا دور کرنا مراد نہیں بلکہ خالص نیت سے خدا کا طالب ہونا مراد ہے ۔
وہ آسمان پر جاکر خدا کی دہنی طرف بیٹھا ہے اور فرشتے اور اختیارات اور قدرتیں اس کے تابع کی گئی ہیں ۔
پس جبکہ مسیح نے جسم کے اعتبار سے دکھ اٹھایا اس نے گناہ سے فراغت پائی ۔
تاکہ آیندہ کو اپنی باقی جسمانی زندگی آدمیوں کی خواہشوں کے مطابق نہ گذارے بلکہ خدا کی مرضی کے مطابق ۔
اس واسطے کہ غیرقوموں کی مرضی کے موافق کام کرنے اور شہوت پرستی ۔ بری خواہشوں ۔ ناچ رنگ ۔ نشہ بازی اور مکروہ بت پرستی میں جس قدر ہم نے پہلے وقت گذارا وہی بہت ہے ۔
اس پر تعجب کرتے ہیں کہ تم اسی سخت بدچلنی تک ان کا ساتھ نہیں دیتے اور لعن طعن کرتے ہیں ۔
انہیں اسی کو حساب دینا پڑے گا جو زندوں اور مردوں کا انصاف کرنے کو تیار ہے ۔
کیونکہ مردوں کو بھی خوشخبری اسی لئے سنائی گئی تھی کہ جسم کے لحاظ سے تو آدمیوں کے مطابق ان کا انصاف ہو لیکن روح کے لحاظ سے خدا کے مطابق زندہ رہیں ۔
سب چیزوں کا خاتمہ جلد ہونے والا ہے ۔ پس ہوشیار رہو اور دعا کرنے کے لئے تیار ۔
سب سے بڑھ کر یہ ہے کہ آپس میں بڑی محبت رکھو کیونکہ محبت بہت سے گناہوں پر پردہ ڈال دیتی ہے ۔
بغیر بڑ بڑائے آپس میں مسافرپروری کرو ۔
جن کو جس جس قدر نعمت ملی ہے وہ اسے خدا کی مختلف نعمتوں کے اچھے مختاروں کی طرح ایک دوسرے کی خدمت میں صرف کریں ۔
اگر کوئی کچھ کہے تو ایسا کہے کہ گویا خدا کا کلام ہے ۔ اگر کوئی خدمت کرے تو اس طاقت کے مطابق کرے جو خدا دے تاکہ سب باتوں میں یسوع مسیح کے وسیلہ سے خدا کا جلال ظاہر ہو ۔ جلال اور سلطنت ابدالآباد اسی کی ہے ۔ آمین ۔
اے پیارو ! جو مصیبت کی آگ تمہاری آزمایش کے لئے تم میں بھڑکی ہے یہ سمجھ کر اس سے تعجب نہ کرو کہ یہ ایک انوکھی بات ہم پر واقع ہوئی ہے ۔
بلکہ مسیح کے دکھوں میں جوں جوں شریک ہو خوشی کرو تاکہ اس کے جلال کے ظہور کے وقت بھی نہایت خوش و خرم ہو ۔
اگر مسیح کے نام کے سبب سے تمہیں ملامت کی جاتی ہے تو تم مبارک ہو کیونکہ جلال کا روح یعنی خدا کا روح تم پر سایہ کرتا ہے ۔
تم میں سے کوئی شخص خونی یا چور یا بدکار یا اوروں کے کام میں دست انداز ہوکر دکھ نہ پائے ۔
لیکن اگر مسیح ہونے کے باعث کوئی شخص دکھ پائے تو شرمائے نہیں بلکہ اس نام کے سبب سے خدا کی تمجید کرے ۔
کیونکہ وہ وقت آ پہنچا ہے کہ خدا کے گھر سے عدالت شروع ہو اور جب ہم ہی سے شروع ہوگی تو ان کا کیا انجام ہوگا جو خدا کی خوشخبری کو نہیں مانتے ؟
اور جب راستباز ہی مشکل سے نجات پائے گا تو بے دین اور گناہگار کا کیا ٹھکانا ؟
پس جو خدا کی مرضی کے موافق دکھ پاتے ہیں وہ نیکی کرکے اپنی جانوں کو وفادار خالق کے سپرد کریں ۔
تم مین جو بزرگ ہیں میں ان کی طرح بزرگ اور مسیح کے دکھوں کا گواہ اور ظاہر ہونے والے جلال میں شریک بھی ہوکر ان کو یہ نصیحت کرتا ہوں ۔
کہ خدا کے اس گلہ کی گلہ بانی کرو جو تم میں ہے ۔ لاچاری سے گلہ بانی نہ کرو بلکہ خدا کی مرضی کے موافق خوشی سے اور ناجائز نفع کے لئے نہیں بلکہ دلی شوق سے ۔
اور جو لوگ تمہارے سپرد ہیں ان پر حکومت نہ جتاؤ بلکہ گلہ کے لئے نمونہ بنو ۔
اور جب سردار گلہ بان ظاہر ہوگا تو تم کو جلال کا ایسا سہرا ملے گا جو مرجھانے کا نہیں ۔
اے جوانو ! تم بھی بزرگوں کے تابع رہو بلکہ سب کے سب ایک دوسرے کی خدمت کے لئے فروتنی سے کمربستہ رہو اس لئے کہ خدا مغروروں کا مقابلہ کرتا ہے مگر فروتنوں کو توفیق بخشتا ہے ۔
پس خدا کے قوی ہاتھ کے نیچے فروتنی سے رہو تاکہ وہ تمہیں وقت پر سربلند کرے ۔
اور اپنی ساری فکر اسی پر ڈال دو کیونکہ اس کو تمہارا خیال ہے ۔
تم ہوشیار اور بیدار رہو ۔ تمہارا مخالف ابلیس گرجنے والے شیر ببر کی طرح ڈھونڈتا پھرتا ہے کہ کس کو پھاڑ کھائے ۔
تم ایمان میں مضبوط ہوکر اور یہ جان کر اس کا مقابلہ کرو کہ تمہارے بھائی جو دنیا میں ہیں ایسے ہی دکھ اٹھا رہے ہیں ۔
اب خدا جو ہر طرح کے فضل کا چشمہ ہے ۔ جس نے تم کو مسیح میں اپنے ابدی جلال کے لئے بلایا تمہارے تھوڑی مدت تک دکھ اٹھانے کے بعد آپ ہی تمہیں کامل اور قائم اور مضبوط کرے گا ۔
ابدالآباد اسی کی سلطنت رہے ۔ آمین ۔
میں نے سلوانس کی معرفت جو میری دانست میں دیانتدار بھائی ہے مختصر طور پر لکھ کر تمہیں نصیت کی اور یہ گواہی دی کہ خدا کا سچا فضل یہی ہے ۔ اسی پر قائم رہو ۔
جو بابل میں تمہاری طرح برگزیدہ ہے وہ اور میرا بیٹا مرقس تمہیں سلام کہتے ہیں ۔
محبت سے بوسہ لے لے کر آپس میں سلام کرو ۔ تم سب کو جو مسیح میں ہو اطمینان حاصل ہوتا رہے ۔
شمعون پطرس کی طرف سے جو یسوع مسیح کا بندہ اور رسول ہے ان لوگوں کے نام جنہوں نے ہمارے خدا اور منجی یسوع مسیح کی راستبازی میں ہمارا سا قیمتی ایمان پایا ہے ۔
خدا اور ہمارے خداوند یسوع کی پہچان کے سبب سے فضل اور اطمینان تمہیں زیادہ ہوتا رہے ۔
کیونکہ اس کی الٰہی قدرت نے وہ سب چیزیں جو زندگی اور دینداری سے متعلق ہیں ہمیں اس کی پہچان کے وسیلہ سے عنایت کیں جس نے ہم کو اپنے خاص جلال اور نیکی کے ذریعہ سے بلایا ۔
جن کے باعث اس نے ہم سے قیمتی اور نہایت بڑے وعدے کئے تاکہ ان کے وسیلہ سے تم اس خرابی سے چھوٹ کر جو دنیا میں بڑی خواہش کے سبب سے ہے ذات الٰہی میں شریک ہو جاؤ ۔
پس اسی باعث تم اپنی طرف سے کمال کوشش کرکے اپنے ایمان پر نیکی اور نیکی پر معرفت ۔
اور معرفت پر پرہیزگاری اور پرہیزگاری پر صبر اور صبر پر دینداری ۔
اور دینداری پر برادرانہ الفت اور برادرانہ الفت پر محبت بڑھاؤ ۔
کیونکہ اگر یہ باتیں تم میں موجود ہوں اور زیادہ بھی ہوتی جائیں تو تم کو ہمارے خداوند یسوع مسیح کو پہچاننے میں بےکار اور بے پھل نہ ہونے دیں گی ۔
اور جس میں یہ باتیں نہ ہوں وہ اندھا ہے اور کوتاہ نظر اور اپنے پہلے گناہوں کے دھوئے جانے کو بھولے بیٹھا ہے ۔
پس اے بھائیو ! اپنے بلاوے اور برگزیدگی کو ثابت کرنے کی زیادہ کوشش کرو کیونکہ ایسے کرو گے تو کبھی ٹھوکر نہ کھاؤ گے ۔
بلکہ اس سے تم ہمارے خداوند اور منجی یسوع مسیح کی ابدی بادشاہی میں بڑی عزت کے ساتھ داخل کئے جاؤ گے ۔
اس لئے میں تمہیں یہ باتیں یاد دلانے کو ہمیشہ مستعد رہوں گا اگرچہ تم ان سے واقف اور اس حق بات پر قائم ہو جاؤ جو تمہیں حاصل ہے ۔
اور جب تک میں اس خیمہ میں ہوں تمہیں یاد دلا دلا کر ابھارنا اپنے اوپر واجب سمجھتا ہوں ۔
کیونکہ ہمارے خداوند یسوع مسیح کے بتانے کے موافق مجھے معلوم ہے کہ میرے خیمہ کے گرائے جانے کا وقت جلد آنے والا ہے ۔
پس میں ایسی کوشش کروں گا کہ میرے انتقال کے بعد تم ان باتوں کو ہمیشہ یاد رکھ سکو ۔
کیونکہ جب ہم نے تمہیں اپنے خداوند یسوع مسیح کی قدرت اور آمد سے واقف کیا تھا تو دغابازی کی گھڑی ہوئی کہانیوں کی پیروی نہیں کی تھی بلکہ خود اس کی عظمت کو دیکھا تھا ۔
کہ اس نے خدا باپ سے اس وقت عزت اور جلال پایا جب اس افضل جلال میں سے اسے یہ آواز آئی کہ یہ میرا پیارا بیٹا ہے جس سے میں خوش ہوں ۔
اور جب ہم اس کے ساتھ مقدس پہاڑ پر تھے تو آسمان سے یہی آواز آتی سنی ۔
اور ہمارے پاس نبیوں کا کلام ہے جو زیادہ معتبر ٹھہرا اور تم اچھا کرتے ہو جو یہ سمجھ کر اس پر غور کرتے ہو کہ وہ ایک چراغ ہے جو اندھیری جگہ میں روشنی بخشتا ہے جب تک پو نہ پھٹنے اور صبح کا ستارہ تمہارے دلوں میں نہ چمکے ۔
اور پہلے یہ جان لو کہ کتاب مقدس کی کسی نبوت کی بات کی تاویل کسی کے ذاتی اختیار پر موقوف نہیں ۔
کیونکہ نبوت کی کوئی بات آدمی کی خواہش سے نہیں ہوئی بلکہ آدمی روح القدس کی تحریک کے سبب سے خدا کی طرف سے بولتے تھے ۔
اور جس طرح اس امت میں جھوٹے نبی بھی تھے اسی طرح تم میں بھی جھوٹے استاد ہونگے جو پوشیدہ طور پر ہلاک کرنے والی بدعتیں نکالیں گے اور اس مالک کا انکار کریں گے جس نے انہیں مول لیا تھا اور اپنے آپ کو جلد ہلاکت میں ڈالیں گے ۔
اور بہتیرے ان کی شہوت پرستی کی پیروی کریں گے جن کے سبب سے راہ حق کی بدنامی ہوگی ۔
اور وہ لالچ سے باتیں بنا کر تم کو اپنے نفع کا سبب ٹھہرائیں گے اور جو قدیم سے ان کی سزا کا حکم ہو چکا ہے اس کے آنے میں کچھ دیر نہیں اور ان کی ہلاکت سوتی نہیں ۔
کیونکہ جب خدا نے گناہ کرنے والے فرشتوں کو نہ چھوڑا بلکہ جہنم میں بھیج کر تاریک غاروں میں ڈال دیا تاکہ عدالت کے دن تک حراست میں رہیں ۔
اور نہ پہلی دنیا کو چھوڑا بلکہ بے دین دنیا پر طوفان بھیج کر راستبازی کی منادی کرنے والےنوح کو مع اور سات آدمیوں کو بچا لیا ۔
اور سدوم اور عموراہ کے شہروں کو خاک سیاہ کر دیا اور انہیں ہلاکت کی سزا دی اور آیندہ زمانہ کے بے دینوں کے لئے جای عبرت بنا دیا ۔
اور راستباز لوط کو جو بے دینوں کے ناپاک چال چلن سے دق تھا رہائی بخشی ۔
( چنانچہ وہ راستباز ان میں رہ کر اور ان کے بے شرع کاموں کو دیکھ کر گویا ہر روز اپنے سچے دل کو شکنجہ میں کھنچتا تھا ) ۔
تو خداوند دینداروں کو آزمایش سے نکال لیتا اور بدکاروں کو عدالت کے دن تک سزا میں رکھنا جانتا ہے ۔
خصوصا ان کو جو ناپاک خواہشوں سے جسم کی پیروی کرتے ہیں اور حکومت کو ناچیز جانتے ہیں ۔ وہ گستاخ اور خودرائی ہیں اور عزت داروں پر لعن طعن کرنے سے نہیں ڈرتے ۔
باوجود یکہ فرشتے جو طاقت اور قدرت میں ان سے بڑے ہیں خداوند کے سامنے لعن طعن کے ساتھ نالش نہیں کرتے ۔
لیکن یہ لوگ بے عقل جانوروں کی مانند ہیں جو پکڑنے جانے اور ہلاک ہونے کے لئے حیوان مطلق پیدا ہوئے ہیں ۔ جن باتوں سے ناواقف ہیں ان کے بارے میں اوروں پر لعن طعن کرتے ہیں ۔ اپنی خرابی میں خود خراب کئے جائیں گے ۔
دوسروں کے برا کرنے کے بدلے ان ہی کا برا ہوگا ۔ ان کو دن دہاڑے عیاشی کرنے میں مزا آتا ہے ۔ یہ داغ اور عیب ہیں ۔ جب تمہارے ساتھ کھاتے پیتے ہیں تو اپنی طرف سے محبت کی ضیافت کرکے عیش و عشرت کرتے ہیں ۔
ان کی آنکھیں جن میں زناکار عورتیں بسی ہوئی ہیں گناہ سے رک نہیں سکتیں وہ بے قیام دلوں کو پھنساتے ہیں ۔ ان کا دل لالچ کا مشتاق ہے ۔ وہ لعنت کی اولاد ہیں ۔
وہ سیدھی راہ چھوڑ کر گمراہ ہو گئے ہیں اور بعور کے بیٹے بلعام کی راہ پر ہو لئے ہیں جس نے ناراستی کی مزدوری کو عزیز جانا ۔
مگر اپنے قصور پر یہ ملامت اٹھائی کہ ایک بے زبان گدھی نے آدمی کی طرح بول کر اس نبی کو دیوانگی سے باز رکھا ۔
وہ اندھے کوئیں ہیں اور ایسے کہر جسے آندھی اڑاتی ہے ۔ ان کے لئے بے حد تاریکی دھری ہے ۔
وہ گھمنڈ کی بیہوداہ باتیں بک بک کر شہوت پرستی کے ذریعہ سے ان لوگوں کو جسمانی خواہشوں میں پھنساتے ہیں جو گمراہوں میں سے نکل ہی رہے ہیں ۔
وہ ان سے تو آزادی کا وعدہ کرتے ہیں اور آپ خرابی کے غلام بنے ہوئے ہیں کیونکہ جو شخص جس سے مغلوب ہے وہ اس کا غلام ہے ۔
اور جب وہ خداوند اور یسوع مسیح کی پہچان کے وسیلہ سے دنیا کی آلودگی سے چھوٹ کر پھر ان میں پھنسے اور ان سے مغلوب ہوئے تو ان کا پچھلا حال پہلے سے بھی بدتر ہوا ۔
کیونکہ راستبازی کی راہ کا نہ جاننا ان کے لئے اس سے بہتر ہوتا کہ اسے جان کر اس پاک حکم سے پھر جاتے جو انہیں سونپا گیا تھا ۔
ان پر یہ سچی مثل صادق آتی ہے کہ کتا اپنی قے کی طرف رجوع کرتا ہے اور نہلائی ہوئی سوأرنی دلدل میں لوٹنے کی طرف ۔
اے عزیزو ! اب میں تمہیں یہ دوسرا خط لکھتا ہوں اور یاد دہانی کے طور پر دونو خطوں سے تمہارے صاف دلوں کو ابھارتا ہوں ۔
کہ تم ان باتوں کو جو پاک نبیوں نے پیشتر کیں اور خداوند اور منجی کے اس حکم کو یاد رکھو جو تمہارے رسولوں کی معرفت آیا تھا ۔
اور یہ پہلے جان لو کہ اخیر دنوں میں ایسے ہنسی ٹھٹھا کرنے والے آئیں گے جو اپنی خواہشوں کے موافق چلیں گے ۔
اور کہیں گے کہ اس کے آنے کا وعدہ کہاں گیا ؟ کیونکہ جب سے باپ دادا سوئے ہیں اس وقت سے اب تک سب کچھ ویسا ہی ہے جیسا خلقت کے شروع سے تھا ۔
وہ تو جان بوجھ کر یہ بھول گئے کہ خدا کے کلام کے ذریعہ سے آسمان قدیم سے موجود ہیں اور زمین پانی سے بنی اور پانی میں قائم ہے ۔
انہی کے ذریعہ سے اس زمانہ کی دنیا ڈوب کر ہلاک ہوئی ۔
مگر اس وقت کے آسمان اور زمین اسی کلام کے ذریعہ سے اس لئے رکھے ہیں کہ جلائے جائیں اور وہ بے دین آدمیوں کی عدالت اور ہلاکت کے دن تک محفوظ رہیں گے ۔
اے عزیزو ! یہ خاص بات تم پر پوشیدہ نہ رہے کہ خداوند کے نزدیک ایک دن ہزار برس کے برابر ہے اور ہزار برس ایک دن کے برابر ۔
خداوند اپنے وعدہ میں دیر نہیں کرتا جیسی دیر بعض لوگ سمجھتے ہیں بلکہ تمہارے بارے میں تحمل کرتا ہے اس لئے کہ کسی کی ہلاکت نہیں چاہتا بلکہ یہ چاہتا ہے کہ سب کی توبہ تک نوبت پہنچے ۔
لیکن خداوند کا دن چور کی طرح آئے گا ۔ اس دن آسمان بڑے شور و غل کے ساتھ برباد ہو جائیں گے اور اجرام فلک حرارت کی شدت سے پگھل جائیں گے اور زمین اور اس پر کے کام جل جائیں گے ۔
جب یہ سب چیزیں اسی طرح پگھلنے والی ہیں تو تمہیں پاک چال چلن اور دینداری میں کیسا کچھ ہونا چاہئے ۔
اور خدا کے اس دن کے آنے کا کیسا کچھ منتظر اور مشتاق رہنا چاہئے ۔ جس کے باعث آسمان آگ سے پگھل جائیں گے اور اجرام فلک حرارت کی شدت سے گل جائیں گے ۔
لیکن اس کے وعدہ کے موافق ہم نئے آسمان اور نئی زمین کا انتظار کرتے ہیں جن میں راستبازی بسی رہے گی ۔
پس اے عزیزو ! چونکہ تم ان باتوں کے منتظر ہو اس لئے اس کے سامنے اطمینان کی حالت میں بے داغ اور بے عیب نکلنے کی کوشش کرو ۔
اور ہمارے خداوند کے تحمل کو نجات سمجھو ۔ چنانچہ ہمارے پیارے بھائی پولس نے بھی اس حکمت کے موافق جو اسے عنایت ہوئی تمہیں یہی لکھا ہے ۔
اور اپنے سب خطوں میں ان باتوں کو ذکر کیا ہے جن میں بعض باتیں ایسی ہیں جن کا سمجھنا مشکل ہے اور جاہل اور بے قیام لوگ ان کے معنوں کو بھی صحیفوں کی طرح کھینچ تان کر اپنے لئے ہلاکت پیدا کرتے ہیں ۔
پس اے عزیزو ! چونکہ تم پہلے سے آگاہ ہو اس لئے ہوشیار رہو تاکہ بے دینوں کی گمراہی کی طرف کھنچ کر اپنی مضبوطی کو نہ چھوڑ دو ۔
بلکہ ہمارے خداوند اور منجی یسوع مسیح کے فضل اور عرفان میں بڑھتے جاؤ ۔ اسی کی تمجید اب بھی ہو اور ابد تک ہوتی رہے ۔ آمین ۔
اس زندگی کے کلام کی بابت جو ابتدا سے تھا اور جسے ہم نے سنا اور اپنی آنکھوں سے دیکھا بلکہ غور سے دیکھا اور اپنے ہاتھوں سے چھؤا ۔
( یہ زندگی ظاہر ہوئی اور ہم نے اسے دیکھا اور اس کی گواہی دیتے ہیں اور اسی ہمیشہ کی زندگی کی تمہیں خبر دیتے ہیں جو باپ کے ساتھ تھی اور ہم پر ظاہر ہوئی ) ۔
جو کچھ ہم نے دیکھا اور سنا ہے تمہیں بھی اس کی خبر دیتے ہیں تاکہ تم بھی ہمارے شریک ہو اور ہماری شراکت باپ کے ساتھ اور اس کے بیٹے یسوع مسیح کے ساتھ ہو ۔
اور یہ باتیں ہم اس لئے لکھتے ہیں کہ ہماری خوشی پوری ہو جائے ۔
﻿سب تعریفیں اللہ ہی کے لئے ہیں جو تمام جہانوں کی پرورش فرمانے والا ہے ۔
نہایت مہربان بہت رحم فرمانے والا ہے ۔
روز جزا کا مالک ہے ۔
اے اللہ ! ہم تیری ہی عبادت کرتے ہیں اور ہم تجھ ہی سے مدد چاہتے ہیں ۔
ہمیں سیدھا راستہ دکھا ۔
ان لوگوں کا راستہ جن پر تو نے انعام فرمایا ۔
ان لوگوں کا نہیں جن پر غضب کیا گیا ہے اور نہ ہی گمراہوں کا ۔
الف لام میم حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ۔
یہ وہ عظیم کتاب ہے جس میں کسی شک کی گنجائش نہیں ، یہ پرہیزگاروں کے لئے ہدایت ہے ۔
جو غیب پر ایمان لاتے اور نماز کو تمام حقوق کے ساتھ قائم کرتے ہیں اور جو کچھ ہم نے انہیں عطا کیا ہے اس میں سے ہماری راہ میں خرچ کرتے ہیں ۔
اور وہ لوگ جو آپ کی طرف نازل کیا گیا اور جو آپ سے پہلے نازل کیا گیا سب پر ایمان لاتے ہیں ، اور وہ آخرت پر بھی کامل یقین رکھتے ہیں ۔
وہی اپنے رب کی طرف سے ہدایت پر ہیں اور وہی حقیقی کامیابی پانے والے ہیں ۔
بیشک جنہوں نے کفر اپنا لیا ہے ان کے لئے برابر ہے خواہ آپ انہیں ڈرائیں یا نہ ڈرائیں ، وہ ایمان نہیں لائیں گے ۔
اللہ نے ان کے اپنے انتخاب کے نتیجے میں ان کے دلوں اور کانوں پر مہر لگا دی ہے اور ان کی آنکھوں پر پردہ پڑ گیا ہے اور ان کے لئے سخت عذاب ہے ۔
اور لوگوں میں سے بعض وہ بھی ہیں جو کہتے ہیں ہم اللہ پر اور یوم قیامت پر ایمان لائے حالانکہ وہ ہرگز مومن نہیں ہیں ۔
وہ اللہ کو یعنی رسول صلی اللہ علیہ وآلہ وسلم کو اور ایمان والوں کو دھوکہ دینا چاہتے ہیں مگر فی الحقیقت وہ اپنے آپ کو ہی دھوکہ دے رہے ہیں اور انہیں اس کا شعور نہیں ہے ۔
ان کے دلوں میں بیماری ہے ، پس اللہ نے ان کی بیماری کو اور بڑھا دیا اور ان کے لئے دردناک عذاب ہے ۔ اس وجہ سے کہ وہ جھوٹ بولتے تھے ۔
اور جب ان سے کہا جاتا ہے کہ زمین میں فساد بپا نہ کرو ، تو کہتے ہیں : ہم ہی تو اصلاح کرنے والے ہیں ۔
آگاہ ہو جاؤ ! یہی لوگ حقیقت میں فساد کرنے والے ہیں مگر انہیں اس کا احساس تک نہیں ۔
اور جب ان سے کہا جاتا ہے کہ تم بھی ایمان لاؤ جیسے دوسرے لوگ ایمان لے آئے ہیں ، تو کہتے ہیں : کیا ہم بھی اسی طرح ایمان لے آئیں جس طرح وہ بیوقوف ایمان لے آئے ، جان لو ! بیوقوف درحقیقت وہ خود ہیں لیکن انہیں اپنی بیوقوفی اور ہلکے پن کا علم نہیں ۔
اور جب وہ منافق اہل ایمان سے ملتے ہیں تو کہتے ہیں : ہم بھی ایمان لے آئے ہیں ، اور جب اپنے شیطانوں سے تنہائی میں ملتے ہیں تو کہتے ہیں : ہم یقینا تمہارے ساتھ ہیں ، ہم مسلمانوں کا تو محض مذاق اڑاتے ہیں ۔
اللہ انہیں ان کے مذاق کی سزا دیتا ہے اور انہیں ڈھیل دیتا ہے تاکہ وہ خود اپنے انجام تک جا پہنچیں سو وہ خود اپنی سرکشی میں بھٹک رہے ہیں ۔
یہی وہ لوگ ہیں جنہوں نے ہدایت کے بدلے گمراہی خریدی لیکن ان کی تجارت فائدہ مند نہ ہوئی اور وہ فائدہ مند اور نفع بخش سودے کی راہ جانتے ہی نہ تھے ۔
ان کی مثال ایسے شخص کی مانند ہے جس نے تاریک ماحول میں آگ جلائی اور جب اس نے گرد و نواح کو روشن کر دیا تو اللہ نے ان کا نور سلب کر لیا اور انہیں تاریکیوں میں چھوڑ دیا اب وہ کچھ نہیں دیکھتے ۔
یہ بہرے ، گونگے اور اندھے ہیں پس وہ راہ راست کی طرف نہیں لوٹیں گے ۔
یا ان کی مثال اس بارش کی سی ہے جو آسمان سے برس رہی ہے جس میں اندھیریاں ہیں اور گرج اور چمک بھی ہے تو وہ کڑک کے باعث موت کے ڈر سے اپنے کانوں میں انگلیاں ٹھونس لیتے ہیں ، اور اللہ کافروں کو گھیرے ہوئے ہے ۔
یوں لگتا ہے کہ بجلی ان کی بینائی اچک لے جائے گی ،
جب بھی ان کے لئے ماحول میں کچھ چمک ہوتی ہے تو اس میں چلنے لگتے ہیں
اور جب ان پر اندھیرا چھا جاتا ہے تو کھڑے ہو جاتے ہیں ،
اور اگر اللہ چاہتا تو ان کی سماعت اور بصارت بالکل سلب کر لیتا ،
بیشک اللہ ہر چیز پر قادر ہے ۔
اے لوگو ! اپنے رب کی عبادت کرو جس نے تمہیں پیدا کیا اور ان لوگوں کو بھی جو تم سے پیشتر تھے تاکہ تم پرہیزگار بن جاؤ ۔
جس نے تمہارے لئے زمین کو فرش اور آسمان کو عمارت بنایا اور آسمانوں کی طرف سے پانی برسایا پھر اس کے ذریعے تمہارے کھانے کے لئے انواع و اقسام کے پھل پیدا کئے ،
پس تم اللہ کے لئے شریک نہ ٹھہراؤ حالانکہ تم حقیقت حال جانتے ہو ۔
اور اگر تم اس کلام کے بارے میں شک میں مبتلا ہو جو ہم نے اپنے برگزیدہ بندے پر نازل کیا ہے تو اس جیسی کوئی ایک سورت ہی بنا لاؤ ، اور اس کام کے لئے بیشک اللہ کے سوا اپنے سب حمائتیوں کو بلا لو اگر تم اپنے شک اور انکار میں سچے ہو ۔
پھر اگر تم ایسا نہ کر سکو اور ہرگز نہ کر سکو گے تو اس آگ سے بچو جس کا ایندھن آدمی یعنی کافر اور پتھر یعنی ان کے بت ہیں ، جو کافروں کے لئے تیار کی گئی ہے ۔
اور اے حبیب ! آپ ان لوگوں کو خوشخبری سنا دیں جو ایمان لائے اور نیک عمل کرتے رہے کہ ان کے لئے بہشت کے باغات ہیں جن کے نیچے نہریں بہتی ہیں ،
جب انہیں ان باغات میں سے کوئی پھل کھانے کو دیا جائے گا تو اس کی ظاہری صورت دیکھ کر کہیں گے :
یہ تو وہی پھل ہے جو ہمیں دنیا میں پہلے دیا گیا تھا ،
حالانکہ انہیں صورت میں ملتے جلتے پھل دیئے گئے ہوں گے ،
ان کے لئے جنت میں پاکیزہ بیویاں بھی ہوں گی اور وہ ان میں ہمیشہ رہیں گے ۔
بیشک اللہ اس بات سے نہیں شرماتا کہ سمجھانے کے لئے کوئی بھی مثال بیان فرمائے خواہ مچھر کی ہو یا ایسی چیز کی جو حقارت میں اس سے بھی بڑھ کر ہو ،
تو جو لوگ ایمان لائے وہ خوب جانتے ہیں کہ یہ مثال ان کے رب کی طرف سے حق کی نشاندہی ہے ،
اور جنہوں نے کفر اختیار کیا وہ اسے سن کر یہ کہتے ہیں کہ ایسی تمثیل سے اللہ کو کیا سروکار ؟
اس طرح اللہ ایک ہی بات کے ذریعے بہت سے لوگوں کو گمراہ ٹھہراتا ہے اور بہت سے لوگوں کو ہدایت دیتا ہے
اور اس سے صرف انہی کو گمراہی میں ڈالتا ہے جو پہلے ہی نافرمان ہیں ۔
یہ نافرمان وہ لوگ ہیں جو اللہ کے عہد کو اس سے پختہ کرنے کے بعد توڑتے ہیں ، اور اس تعلق کو کاٹتے ہیں جس کو اللہ نے جوڑنے کا حکم دیا ہے اور زمین میں فساد بپا کرتے ہیں ، یہی لوگ نقصان اٹھانے والے ہیں ۔
تم کس طرح اللہ کا انکار کرتے ہو حالانکہ تم بے جان تھے اس نے تمہیں زندگی بخشی ، پھر تمہیں موت سے ہمکنار کرے گا اور پھر تمہیں زندہ کرے گا ، پھر تم اسی کی طرف لوٹائے جاؤ گے ۔
وہی ہے جس نے سب کچھ جو زمین میں ہے تمہارے لئے پیدا کیا ، پھر وہ کائنات کے بالائی حصوں کی طرف متوجہ ہوا تو اس نے انہیں درست کر کے ان کے سات آسمانی طبقات بنا دیئے ، اور وہ ہر چیز کا جاننے والا ہے ۔
اور وہ وقت یاد کریں جب آپ کے رب نے فرشتوں سے فرمایا کہ میں زمین میں اپنا نائب بنانے والا ہوں ، انہوں نے عرض کیا : کیا تو زمین میں کسی ایسے شخص کو نائب بنائے گا جو اس میں فساد انگیزی کرے گا اور خونریزی کرے گا ؟ حالانکہ ہم تیری حمد کے ساتھ تسبیح کرتے رہتے ہیں اور ہمہ وقت پاکیزگی بیان کرتے ہیں ، اللہ نے فرمایا : میں وہ کچھ جانتا ہوں جو تم نہیں جانتے ۔
اور اللہ نے آدم علیہ السلام کو تمام اشیاء کے نام سکھا دیئے پھر انہیں فرشتوں کے سامنے پیش کیا ، اور فرمایا : مجھے ان اشیاء کے نام بتا دو اگر تم اپنے خیال میں سچے ہو ۔
فرشتوں نے عرض کیا : تیری ذات ہر نقص سے پاک ہے ہمیں کچھ علم نہیں مگر اسی قدر جو تو نے ہمیں سکھایا ہے ، بیشک تو ہی سب کچھ جاننے والا حکمت والا ہے ۔
اللہ نے فرمایا : اے آدم ! اب تم انہیں ان اشیاء کے ناموں سے آگاہ کرو ، پس جب آدم علیہ السلام نے انہیں ان اشیاء کے ناموں سے آگاہ کیا تو اللہ نے فرمایا : کیا میں نے تم سے نہیں کہا تھا کہ میں آسمانوں اور زمین کی سب مخفی حقیقتوں کو جانتا ہوں ، اور وہ بھی جانتا ہوں جو تم ظاہر کرتے ہو اور جو تم چھپاتے ہو ۔
اور وہ وقت بھی یاد کریں جب ہم نے فرشتوں سے فرمایا کہ آدم علیہ السلام کو سجدہ کرو تو سب نے سجدہ کیا سوائے ابلیس کے ، اس نے انکار اور تکبر کیا اور نتیجۃ کافروں میں سے ہو گیا ۔
اور ہم نے حکم دیا : اے آدم ! تم اور تمہاری بیوی اس جنت میں رہائش رکھو اور تم دونوں اس میں سے جو چاہو ، جہاں سے چاہو کھاؤ ، مگر اس درخت کے قریب نہ جانا ورنہ حد سے بڑھنے والوں میں شامل ہو جاؤ گے ۔
پھر شیطان نے انہیں اس جگہ سے ہلا دیا اور انہیں اس راحت کے مقام سے جہاں وہ تھے الگ کر دیا ، اور بالآخر ہم نے حکم دیا کہ تم نیچے اتر جاؤ ، تم ایک دوسرے کے دشمن رہو گے ۔ اب تمہارے لئے زمین میں ہی معینہ مدت تک جائے قرار ہے اور نفع اٹھانا مقدر کر دیا گیا ہے ۔
پھر آدم علیہ السلام نے اپنے رب سے عاجزی اور معافی کے چند کلمات سیکھ لئے پس اللہ نے ان کی توبہ قبول فرما لی ، بیشک وہی بہت توبہ قبول کرنے والا مہربان ہے ۔
ہم نے فرمایا : تم سب جنت سے اتر جاؤ ، پھر اگر تمہارے پاس میری طرف سے کوئی ہدایت پہنچے تو جو بھی میری ہدایت کی پیروی کرے گا ، نہ ان پر کوئی خوف طاری ہوگا اور نہ وہ غمگین ہوں گے ۔
اور جو لوگ کفر کریں گے اور ہماری آیتوں کو جھٹلائیں گے تو وہی دوزخی ہوں گی ، وہ اس میں ہمیشہ رہیں گے ۔
اے اولاد یعقوب ! میرے وہ انعام یاد کرو جو میں نے تم پر کئے اور تم میرے ساتھ کیا ہوا وعدہ پورا کرو میں تمہارے ساتھ کیا ہوا وعدہ پورا کروں گا ، اور مجھ ہی سے ڈرا کرو ۔
اور اس کتاب پر ایمان لاؤ جو میں نے اپنے رسول محمد صلی اللہ علیہ وآلہ وسلم پر اتاری ہے ، حالانکہ یہ اس کی اصلا تصدیق کرتی ہے جو تمہارے پاس ہے اور تم ہی سب سے پہلے اس کے منکر نہ بنو اور میری آیتوں کو دنیا کی تھوڑی سی قیمت پر فروخت نہ کرو اور مجھ ہی سے ڈرتے رہو ۔
اور حق کی آمیزش باطل کے ساتھ نہ کرو اور نہ ہی حق کو جان بوجھ کر چھپاؤ ۔
اور نماز قائم رکھو اور زکوٰۃ دیا کرو اور رکوع کرنے والوں کے ساتھ مل کر رکوع کیا کرو ۔
کیا تم دوسرے لوگوں کو نیکی کا حکم دیتے ہو اور اپنے آپ کو بھول جاتے ہو حالانکہ تم اللہ کی کتاب بھی پڑھتے ہو ، تو کیا تم نہیں سوچتے ؟ ۔
اور صبر اور نماز کے ذریعے اللہ سے مدد چاہو ، اور بیشک یہ گراں ہے مگر ان عاجزوں پر ہرگز نہیں جن کے دل محبت الٰہی سے خستہ اور خشیت الٰہی سے شکستہ ہیں ۔
یہ وہ لوگ ہیں جو یقین رکھتے ہیں کہ وہ اپنے رب سے ملاقات کرنے والے ہیں اور وہ اسی کی طرف لوٹ کر جانے والے ہیں ۔
اے اولاد یعقوب ! میرے وہ انعام یاد کرو جو میں نے تم پر کئے اور یہ کہ میں نے تمہیں اس زمانے میں سب لوگوں پر فضیلت دی ۔
اور اس دن سے ڈرو جس دن کوئی جان کسی دوسرے کی طرف سے کچھ بدلہ نہ دے سکے گی
اور نہ اس کی طرف سے کسی ایسے شخص کی کوئی سفارش قبول کی جائے گی جسے اذن الٰہی حاصل نہ ہوگا
اور نہ اس کی طرف سے جان چھڑانے کے لئے کوئی معاوضہ قبول کیا جائے گا
اور نہ امر الٰہی کے خلاف ان کی امداد کی جا سکے گی ۔
اور وہ وقت بھی یاد کرو جب ہم نے تمہیں قوم فرعون سے نجات بخشی جو تمہیں انتہائی سخت عذاب دیتے تھے تمہارے بیٹوں کو ذبح کرتے اور تمہاری بیٹیوں کو زندہ رکھتے تھے ، اور اس میں تمہارے پروردگار کی طرف سے بڑی کڑی آزمائش تھی ۔
اور جب ہم نے تمہیں بچانے کے لئے دریا کو پھاڑ دیا سو ہم نے تمہیں اس طرح نجات عطا کی اور دوسری طرف ہم نے تمہاری آنکھوں کے سامنے قوم فرعون کو غرق کر دیا ۔
اور وہ وقت بھی یاد کرو جب ہم نے موسیٰ علیہ السلام سے چالیس راتوں کا وعدہ فرمایا تھا پھر تم نے موسیٰ علیہ السلام کے چلہء اعتکاف میں جانے کے بعد بچھڑے کو اپنا معبود بنا لیا اور تم واقعی بڑے ظالم تھے ۔
پھر ہم نے اس کے بعد بھی تمہیں معاف کر دیا تاکہ تم شکرگزار ہو جاؤ ۔
اور جب ہم نے موسیٰ علیہ السلام کو کتاب اور حق و باطل میں فرق کرنے والا معجزہ عطا کیا تاکہ تم راہ ہدایت پاؤ ۔
اور جب موسیٰ علیہ السلام نے اپنی قوم سے کہا : اے میری قوم ! بیشک تم نے بچھڑے کو اپنا معبود بنا کر اپنی جانوں پر بڑا ظلم کیا ہے ، تو اب اپنے پیدا فرمانے والے حقیقی رب کے حضور توبہ کرو ،
پس آپس میں ایک دوسرے کو قتل کر ڈالو اس طرح کہ جنہوں نے بچھڑے کی پرستش نہیں کی اور اپنے دین پر قائم رہے ہیں وہ بچھڑے کی پرستش کر کے دین سے پھر جانے والوں کو سزا کے طور پر قتل کر دیں ،
یہی عمل تمہارے لئے تمہارے خالق کے نزدیک بہترین توبہ ہے ،
پھر اس نے تمہاری توبہ قبول فرما لی ،
یقینا وہ بڑا ہی توبہ قبول کرنے والا مہربان ہے ۔
اور جب تم نے کہا : اے موسیٰ ! ہم آپ پر ہرگز ایمان نہ لائیں گے یہاں تک کہ ہم اللہ کو آنکھوں کے سامنے بالکل آشکارا دیکھ لیں پس اس پر تمہیں کڑک نے آلیا جو تمہاری موت کا باعث بن گئی اور تم خود یہ منظر دیکھتے رہے ۔
پھر ہم نے تمہارے مرنے کے بعد تمہیں دوبارہ زندہ کیا تاکہ تم ہمارا شکر ادا کرو ۔
اور یاد کرو جب ہم نے تم پر وادئ تیہ میں بادل کا سایہ کئے رکھا اور ہم نے تم پر من و سلوٰی اتارا کہ تم ہماری عطا کی ہوئی پاکیزہ چیزوں میں سے کھاؤ ، سو انہوں نے نافرمانی اور ناشکری کر کے ہمارا کچھ نہیں بگاڑا مگر اپنی ہی جانوں پر ظلم کرتے رہے ۔
اور یاد کرو جب ہم نے فرمایا : اس شہر میں داخل ہو جاؤ اور اس میں جہاں سے چاہو خوب جی بھر کے کھاؤ اور یہ کہ شہر کے دروازے میں سجدہ کرتے ہوئے داخل ہونا اور یہ کہتے جانا : اے ہمارے رب ! ہم سب خطاؤں کی بخشش چاہتے ہیں ، تو ہم تمہاری گزشتہ خطائیں معاف فرما دیں گے ، اور علاوہ اس کے نیکوکاروں کو مزید لطف و کرم سے نوازیں گے ۔
پھر ان ظالموں نے اس قول کو جو ان سے کہا گیا تھا ایک اور کلمہ سے بدل ڈالا سو ہم نے ان ظالموں پر آسمان سے بصورت طاعون سخت آفت اتار دی اس وجہ سے کہ وہ مسلسل حکم عدولی کر رہے تھے ۔
اور وہ وقت بھی یا دکرو جب موسیٰ علیہ السلام نے اپنی قوم کے لئے پانی مانگا تو ہم نے فرمایا : اپنا عصا اس پتھر پر مارو ، پھر اس پتھر سے بارہ چشمے پھوٹ پڑے ، واقعۃ ہر گروہ نے اپنا اپنا گھاٹ پہچان لیا ، ہم نے فرمایا : اﷲ کے عطا کردہ رزق میں سے کھاؤ اور پیو لیکن زمین میں فساد انگیزی نہ کرتے پھرو ۔
اور جب تم نے کہا : اے موسیٰ ! ہم فقط ایک کھانے یعنی من و سلویٰ پر ہرگز صبر نہیں کر سکتے تو آپ اپنے رب سے ہمارے حق میں دعا کیجئے کہ وہ ہمارے لئے زمین سے اگنے والی چیزوں میں سے ساگ اور ککڑی اور گیہوں اور مسور اور پیاز پیدا کر دے ،
موسیٰ علیہ السلام نے اپنی قوم سے فرمایا : کیا تم اس چیز کو جو ادنیٰ ہے بہتر چیز کے بدلے مانگتے ہو ؟ اگر تمہاری یہی خواہش ہے تو کسی بھی شہر میں جا اترو یقینا وہاں تمہارے لئے وہ کچھ میسر ہو گا جو تم مانگتے ہو ،
اور ان پر ذلت اور محتاجی مسلط کر دی گئی ، اور وہ اللہ کے غضب میں لوٹ گئے ، یہ اس وجہ سے ہوا کہ وہ اللہ کی آیتوں کا انکار کیا کرتے اور انبیاء کو ناحق قتل کرتے تھے ،
اور یہ اس وجہ سے بھی ہوا کہ وہ نافرمانی کیا کرتے اور ہمیشہ حد سے بڑھ جاتے تھے ۔
بیشک جو لوگ ایمان لائے اور جو یہودی ہوئے اور جو نصاریٰ اور صابی تھے ان میں سے جو بھی اللہ پر اور آخرت کے دن پر ایمان لایا اور اس نے اچھے عمل کئے ، تو ان کے لئے ان کے رب کے ہاں ان کا اجر ہے ، ان پر نہ کوئی خوف ہوگا اور نہ وہ رنجیدہ ہوں گے ۔
اور یاد کرو جب ہم نے تم سے پختہ عہد لیا اور تمہارے اوپر طور کو اٹھا کھڑا کیا ، کہ جو کچھ ہم نے تمہیں دیا ہے اسے مضبوطی سے پکڑے رہو اور جو کچھ اس کتاب تورات میں لکھا ہے اسے یاد رکھو تاکہ تم پرہیزگار بن جاؤ ۔
پھر اس عہد اور تنبیہ کے بعد بھی تم نے روگردانی کی ، پس اگر تم پر اللہ کا فضل اور اس کی رحمت نہ ہوتی تو تم یقینا تباہ ہو جاتے ۔
اور اے یہود ! تم یقینا ان لوگوں سے خوب واقف ہو جنہوں نے تم میں سے ہفتہ کے دن کے احکام کے بارے میں سرکشی کی تھی تو ہم نے ان سے فرمایا کہ تم دھتکارے ہوئے بندر بن جاؤ ۔
پس ہم نے اس واقعہ کو اس زمانے اور اس کے بعد والے لوگوں کے لئے باعث عبرت اور پرہیزگاروں کے لئے موجب نصیحت بنا دیا ۔
اور وہ واقعہ بھی یاد کرو جب موسیٰ علیہ السلام نے اپنی قوم سے فرمایا کہ بیشک اللہ تمہیں حکم دیتا ہے کہ ایک گائے ذبح کرو ، تو وہ بولے : کیا آپ ہمیں مسخرہ بناتے ہیں ؟ موسیٰ علیہ السلام نے فرمایا : اللہ کی پناہ مانگتا ہوں اس سے کہ میں جاہلوں میں سے ہو جاؤں ۔
تب انہوں نے کہا : آپ ہمارے لئے اپنے رب سے دعا کریں کہ وہ ہم پر واضح کر دے کہ وہ گائے کیسی ہو ؟ موسیٰ علیہ السلام نے کہا : بیشک وہ فرماتا ہے کہ وہ گائے نہ تو بوڑھی ہو اور نہ بالکل کم عمر اوسر ، بلکہ درمیانی عمر کی راس ہو ، پس اب تعمیل کرو جس کا تمہیں حکم دیا گیا ہے ۔
وہ پھر بولے : اپنے رب سے ہمارے حق میں دعا کریں وہ ہمارے لئے واضح کر دے کہ اس کا رنگ کیسا ہو ؟ موسیٰ علیہ السلام نے کہا : وہ فرماتا ہے کہ وہ گائے زرد رنگ کی ہو ، اس کی رنگت خوب گہری ہو ایسی جاذب نظر ہو کہ دیکھنے والوں کو بہت بھلی لگے ۔
اب انہوں نے کہا : آپ ہمارے لئے اپنے رب سے درخواست کیجئے کہ وہ ہم پر واضح فرما دے کہ وہ کون سی گائے ہے ؟ کیونکہ ہم پر گائے مشتبہ ہو گئی ہے ، اور یقینا اگر اللہ نے چاہا تو ہم ضرور ہدایت یافتہ ہو جائیں گے ۔
موسیٰ علیہ السلام نے کہا : اللہ تعالیٰ فرماتا ہے وہ کوئی گھٹیا گائے نہیں بلکہ یقینی طور پر ایسی اعلیٰ گائے ہو جس سے نہ زمین میں ہل چلانے کی محنت لی جاتی ہو اور نہ کھیتی کو پانی دیتی ہو ، بالکل تندرست ہو اس میں کوئی داغ دھبہ بھی نہ ہو ، انہوں نے کہا : اب آپ ٹھیک بات لائے ہیں ، پھر انہوں نے اس کو ذبح کیا حالانکہ وہ ذبح کرتے معلوم نہ ہوتے تھے ۔
اور جب تم نے ایک شخص کو قتل کر دیا پھر تم آپس میں اس کے الزام میں جھگڑنے لگے ، اور اللہ وہ بات ظاہر فرمانے والا تھا جسے تم چھپا رہے تھے ۔
پھر ہم نے حکم دیا کہ اس مردہ پر اس گائے کا ایک ٹکڑا مارو ، اسی طرح اللہ مردوں کو زندہ فرماتا ہے یا قیامت کے دن مردوں کو زندہ کرے گا اور تمہیں اپنی نشانیاں دکھاتا ہے تاکہ تم عقل و شعور سے کام لو ۔
پھر اس کے بعد بھی تمہارے دل سخت ہوگئے چنانچہ وہ سختی میں پتھروں جیسے ہوگئے ہیں یا ان سے بھی زیادہ سخت ہو چکے ہیں
بیشک پتھروں میں تو بعض ایسے بھی ہیں جن سے نہریں پھوٹ نکلتی ہیں ، اور یقینا ان میں سے بعض وہ پتھر بھی ہیں جو پھٹ جاتے ہیں تو ان سے پانی ابل پڑتا ہے ،
اور بیشک ان میں سے بعض ایسے بھی ہیں جو اللہ کے خوف سے گر پڑتے ہیں ،
افسوس ! تمہارے دلوں میں اس قدر نرمی ، خستگی اور شکستگی بھی نہیں رہی ، اور اللہ تمہارے کاموں سے بے خبر نہیں ۔
اے مسلمانو ! کیا تم یہ توقع رکھتے ہو کہ وہ یہودی تم پر یقین کر لیں گے جبکہ ان میں سے ایک گروہ کے لوگ ایسے بھی تھے کہ اللہ کا کلام تورات سنتے پھر اسے سمجھنے کے بعد خود بدل دیتے حالانکہ وہ خوب جانتے تھے کہ حقیقت کیا ہے اور وہ کیا کر رہے ہیں ۔
اور ان کا حال تو یہ ہو چکا ہے کہ جب اہل ایمان سے ملتے ہیں تو کہتے ہیں : ہم بھی تمہاری طرح حضرت محمد صلی اللہ علیہ وآلہ وسلم پر ایمان لے آئے ہیں ،
اور جب آپس میں ایک دوسرے کے ساتھ تنہائی میں ہوتے ہیں تو کہتے ہیں : کیا تم ان مسلمانوں سے نبی آخر الزمان صلی اللہ علیہ وآلہ وسلم کی رسالت اور شان کے بارے میں وہ باتیں بیان کر دیتے ہو جو اللہ نے تم پر تورات کے ذریعے ظاہر کی ہیں تاکہ اس سے وہ تمہارے رب کے حضور تمہیں پر حجت قائم کریں ، کیا تم اتنی عقل بھی نہیں رکھتے ؟ ۔
کیا وہ نہیں جانتے کہ اللہ کو وہ سب کچھ معلوم ہے جو وہ چھپاتے ہیں اور جو ظاہر کرتے ہیں ۔
اور ان یہود میں سے بعض ان پڑھ بھی ہیں جنہیں سوائے سنی سنائی جھوٹی امیدوں کے کتاب کے معنی و مفہوم کا کوئی علم ہی نہیں وہ کتاب کو صرف زبانی پڑھنا جانتے ہیں یہ لوگ محض وہم و گمان میں پڑے رہتے ہیں ۔
پس ایسے لوگوں کے لئے بڑی خرابی ہے جو اپنے ہی ہاتھوں سے کتاب لکھتے ہیں ، پھر کہتے ہیں کہ یہ اللہ کی طرف سے ہے تاکہ اس کے عوض تھوڑے سے دام کما لیں ، سو ان کے لئے اس کتاب کی وجہ سے ہلاکت ہے جو ان کے ہاتھوں نے تحریر کی اور اس معاوضہ کی وجہ سے تباہی ہے جو وہ کما رہے ہیں ۔
اور وہ یہود یہ بھی کہتے ہیں کہ ہمیں دوزخ کی آگ ہرگز نہیں چھوئے گی سوائے گنتی کے چند دنوں کے ، ذرا آپ ان سے پوچھیں : کیا تم اللہ سے کوئی ایسا وعدہ لے چکے ہو ؟ پھر تو وہ اپنے وعدے کے خلاف ہرگز نہ کرے گا یا تم اللہ پر یونہی وہ بہتان باندھتے ہو جو تم خود بھی نہیں جانتے ۔
ہاں واقعی جس نے برائی اختیار کی اور اس کے گناہوں نے اس کو ہر طرف سے گھیر لیا تو وہی لوگ دوزخی ہیں ، وہ اس میں ہمیشہ رہنے والے ہیں ۔
اور جو لوگ ایمان لائے اور انہوں نے نیک عمل کیے تو وہی لوگ جنتی ہیں ، وہ اس میں ہمیشہ رہنے والے ہیں ۔
اور یاد کرو جب ہم نے اولاد یعقوب سے پختہ وعدہ لیا کہ اللہ کے سوا کسی اور کی عبادت نہ کرنا ، اور ماں باپ کے ساتھ اچھا سلوک کرنا اور قرابت داروں اور یتیموں اور محتاجوں کے ساتھ بھی بھلائی کرنا
اور عام لوگوں سے بھی نرمی اور خوش خلقی کے ساتھ نیکی کی بات کہنا اور نماز قائم رکھنا اور زکوٰۃ دیتے رہنا ،
پھر تم میں سے چند لوگوں کے سوا سارے اس عہد سے روگرداں ہو گئے اور تم حق سے گریز ہی کرنے والے ہو ۔
اور جب ہم نے تم سے یہ پختہ عہد بھی لیا کہ تم آپس میں ایک دوسرے کا خون نہیں بہاؤ گے اور نہ اپنے لوگوں کو اپنے گھروں اور بستیوں سے نکال کر جلاوطن کرو گے پھر تم نے اس امر کا اقرار کر لیا اور تم اس کی گواہی بھی دیتے ہو ۔
پھر تم ہی وہ لوگ ہو کہ اپنوں کو قتل کر رہے ہو اور اپنے ہی ایک گروہ کو ان کے وطن سے باہر نکال رہے ہو اور مستزاد یہ کہ ان کے خلاف گناہ اور زیادتی کے ساتھ ان کے دشمنوں کی مدد بھی کرتے ہو ،
اور اگر وہ قیدی ہو کر تمہارے پا س آجائیں تو ان کا فدیہ دے کر چھڑا لیتے ہو تاکہ وہ تمہارے احسان مند رہیں حالانکہ ان کا وطن سے نکالا جانا بھی تم پر حرام کر دیا گیا تھا ،
کیا تم کتاب کے بعض حصوں پر ایمان رکھتے ہو اور بعض کا انکار کرتے ہو ؟ پس تم میں سے جو شخص ایسا کرے اس کی کیا سزا ہو سکتی ہے سوائے اس کے کہ دنیا کی زندگی میں ذلت اور رسوائی ہو ،
اور قیامت کے دن بھی ایسے لوگ سخت ترین عذاب کی طرف لوٹائے جائیں گے ، اور اللہ تمہارے کاموں سے بے خبر نہیں ۔
یہی وہ لوگ ہیں جنہوں نے آخرت کے بدلے میں دنیا کی زندگی خرید لی ہے ، پس نہ ان پر سے عذاب ہلکا کیا جائے گا اور نہ ہی ان کو مدد دی جائے گی ۔
اور بیشک ہم نے موسیٰ علیہ السلام کو کتاب تورات عطا کی اور ان کے بعد ہم نے پے در پے بہت سے پیغمبر بھیجے ،
اور ہم نے مریم علیھا السلام کے فرزند عیسیٰ علیہ السلام کو بھی روشن نشانیاں عطا کیں اور ہم نے پاک روح کے ذریعے ان کی تائید اور مدد کی ،
تو کیا ہوا جب بھی کوئی پیغمبر تمہارے پاس وہ احکام لایا جنہیں تمہارے نفس پسند نہیں کرتے تھے تو تم وہیں اکڑ گئے اور بعضوں کو تم نے جھٹلایا اور بعضوں کو تم قتل کرنے لگے ۔
اور یہودیوں نے کہا : ہمارے دلوں پر غلاف ہیں ، ایسا نہیں بلکہ ان کے کفر کے باعث اللہ نے ان پر لعنت کر دی ہے سو وہ بہت ہی کم ایمان رکھتے ہیں ۔
اور جب ان کے پاس اللہ کی طرف سے وہ کتاب قرآن آئی جو اس کتاب تورات کی اصلا تصدیق کرنے والی ہے جو ان کے پاس موجود تھی ، حالانکہ اس سے پہلے وہ خود نبی آخر الزمان حضرت محمد صلی اللہ علیہ وآلہ وسلم اور ان پر اترنے والی کتاب قرآن کے وسیلے سے کافروں پر فتح یابی کی دعا مانگتے تھے ،
سو جب ان کے پاس وہی نبی حضرت محمد صلی اللہ علیہ وآلہ وسلم اپنے اوپر نازل ہونے والی کتاب قرآن کے ساتھ تشریف لے آیا جسے وہ پہلے ہی سے پہچانتے تھے تو اسی کے منکر ہو گئے ، پس ایسے دانستہ انکار کرنے والوں پر اللہ کی لعنت ہے ۔
انہوں نے اپنی جانوں کا کیا برا سودا کیا کہ اللہ کی نازل کردہ کتاب کا انکار کر رہے ہیں ، محض اس حسد میں کہ اللہ اپنے فضل سے اپنے بندوں میں سے جس پر چاہتا ہے وحی نازل فرماتا ہے ، پس وہ غضب در غضب کے سزاوار ہوئے ، اور کافروں کے لئے ذلت انگیز عذاب ہے ۔
اور جب ان سے کہا جاتا ہے : اس کتاب پر ایمان لاؤ جسے اللہ نے اب نازل فرمایا ہے ، تو کہتے ہیں : ہم صرف اس کتاب پر ایمان رکھتے ہیں جو ہم پر نازل کی گئی ، اور وہ اس کے علاوہ کا انکار کرتے ہیں ، حالانکہ وہ قرآن بھی حق ہے اور اس کتاب کی بھی تصدیق کرتا ہے جو ان کے پاس ہے ، آپ ان سے دریافت فرمائیں کہ پھر تم اس سے پہلے انبیاء کو کیوں قتل کرتے رہے ہو اگر تم واقعی اپنی ہی کتاب پر ایمان رکھتے ہو ۔
اور صورت حال یہ ہے کہ تمہارے پاس خود موسیٰ علیہ السلام کھلی نشانیاں لائے پھر تم نے ان کے پیچھے بچھڑے کو معبود بنا لیا اور تم حقیقت میں ہو ہی جفاکار ۔
اور جب ہم نے تم سے پختہ عہد لیا اور ہم نے تمہارے اوپر طور کو اٹھا کھڑا کیا یہ فرما کر کہ اس کتاب کو مضبوطی سے تھامے رکھو جو ہم نے تمہیں عطا کی ہے اور ہمارا حکم سنو ، تو تمہارے بڑوں نے کہا : ہم نے سن لیا مگر مانا نہیں ، اور ان کے دلوں میں ان کے کفر کے باعث بچھڑے کی محبت رچا دی گئی تھی ،
اے محبوب ! انہیں بتا دیں یہ باتیں بہت ہی بری ہیں جن کا حکم تمہیں تمہارا نام نہاد ایمان دے رہا ہے اگر تم واقعۃ ان پر ایمان رکھتے ہو ۔
آپ فرما دیں : اگر آخرت کا گھر اللہ کے نزدیک صرف تمہارے لئے ہی مخصوص ہے اور لوگوں کے لئے نہیں تو تم بے دھڑک موت کی آرزو کرو اگر تم اپنے خیال میں سچے ہو ۔
وہ ہرگز کبھی بھی اس کی آرزو نہیں کریں گے ان گناہوں اور مظالم کے باعث جو ان کے ہاتھ آگے بھیج چکے ہیں یا پہلے کر چکے ہیں اور اللہ ظالموں کو خوب جانتا ہے ۔
آپ انہیں یقینا سب لوگوں سے زیادہ جینے کی ہوس میں مبتلا پائیں گے اور یہاں تک کہ مشرکوں سے بھی زیادہ ، ان میں سے ہر ایک چاہتا ہے کہ کاش اسے ہزار برس کی عمر مل جائے ، اگر اسے اتنی عمر مل بھی جائے ، تو بھی یہ اسے عذاب سے بچانے والی نہیں ہو سکتی ، اور اللہ ان کے اعمال کو خوب دیکھ رہا ہے ۔
آپ فرما دیں : جو شخص جبریل کا دشمن ہے وہ ظلم کر رہا ہے کیونکہ اس نے تو اس قرآن کو آپ کے دل پر اللہ کے حکم سے اتارا ہے جو اپنے سے پہلے کی کتابوں کی تصدیق کرنے والا ہے اور مؤمنوں کے لئے سراسر ہدایت اور خوشخبری ہے ۔
جو شخص اللہ کا اور اس کے فرشتوں اور اس کے رسولوں کا اور جبریل اور میکائیل کا دشمن ہوا تو یقینا اللہ بھی ان کافروں کا دشمن ہے ۔
اور بیشک ہم نے آپ کی طرف روشن آیتیں اتاری ہیں اور ان نشانیوں کا سوائے نافرمانوں کے کوئی انکار نہیں کر سکتا ۔
اور کیا ایسا نہیں کہ جب بھی انہوں نے کوئی عہد کیا تو ان میں سے ایک گروہ نے اسے توڑ کر پھینک دیا ، بلکہ ان میں سے اکثر ایمان ہی نہیں رکھتے ۔
اور اسی طرح جب ان کے پاس اللہ کی جانب سے رسول حضرت محمد صلی اللہ علیہ وآلہ وسلم آئے جو اس کتاب کی اصلا تصدیق کرنے والے ہیں جو ان کے پاس پہلے سے موجود تھی تو انہی اہل کتاب میں سے ایک گروہ نے اللہ کی اسی کتاب تورات کو پس پشت پھینک دیا ، گویا وہ اس کو جانتے ہی نہیں
حالانکہ اسی تورات نے انہیں نبی آخرالزماں حضرت محمد صلی اللہ علیہ وآلہ وسلم کی تشریف آوری کی خبر دی تھی ۔
اور وہ یہود تو اس چیز یعنی جادو کے پیچھے بھی لگ گئے تھے جو سلیمان علیہ السلام کے عہد حکومت میں شیاطین پڑھا کرتے تھے
حالانکہ سلیمان علیہ السلام نے کوئی کفر نہیں کیا
بلکہ کفر تو شیطانوں نے کیا
جو لوگوں کو جادو سکھاتے تھے اور اس جادو کے علم کے پیچھے بھی لگ گئے جو شہر بابل میں ہاروت اور ماروت نامی دو فرشتوں پر اتارا گیا تھا
وہ دونوں کسی کو کچھ نہ سکھاتے تھے یہاں تک کہ کہہ دیتے کہ ہم تو محض آزمائش کے لئے ہیں سو تم اس پر اعتقاد رکھ کر کافر نہ بنو ،
اس کے باوجود وہ یہودی ان دونوں سے ایسا منتر سیکھتے تھے جس کے ذریعے شوہر اور اس کی بیوی کے درمیان جدائی ڈال دیتے ،
حالانکہ وہ اس کے ذریعے کسی کو بھی نقصان نہیں پہنچا سکتے مگر اللہ ہی کے حکم سے
اور یہ لوگ وہی چیزیں سیکھتے ہیں جو ان کے لئے ضرر رساں ہیں اور انہیں نفع نہیں پہنچاتیں
اور انہیں یہ بھی یقینا معلوم تھا کہ جو کوئی اس کفر یا جادو ٹونے کا خریدار بنا اس کے لئے آخرت میں کوئی حصہ نہیں ہوگا ،
اور وہ بہت ہی بری چیز ہے جس کے بدلے میں انہوں نے اپنی جانوں کی حقیقی بہتری یعنی اخروی فلاح کو بیچ ڈالا ،
کاش ! وہ اس سودے کی حقیقت کو جانتے ۔
اور اگر وہ ایمان لے آتے اور پرہیزگاری اختیار کرتے تو اللہ کی بارگاہ سے تھوڑا سا ثواب بھی ان سب چیزوں سے کہیں بہتر ہوتا ، کاش ! وہ اس راز سے آگاہ ہوتے ۔
اے ایمان والو ! نبی اکرم صلی اللہ علیہ وآلہ وسلم کو اپنی طرف متوجہ کرنے کے لئے راعنا مت کہا کرو بلکہ ادب سے انظرنا ہماری طرف نظر کرم فرمائیے کہا کرو اور ان کا ارشاد بغور سنتے رہا کرو ، اور کافروں کے لئے دردناک عذاب ہے ۔
نہ وہ لوگ جو اہل کتاب میں سے کافر ہو گئے اور نہ ہی مشرکین اسے پسند کرتے ہیں کہ تمہارے رب کی طرف سے تم پر کوئی بھلائی اترے ، اور اللہ جسے چاہتا ہے اپنی رحمت کے ساتھ خاص کر لیتا ہے ، اور اللہ بڑے فضل والا ہے ۔
ہم جب کوئی آیت منسوخ کر دیتے ہیں یا اسے فراموش کرا دیتے ہیں تو بہرصورت اس سے بہتر یا ویسی ہی کوئی اور آیت لے آتے ہیں ، کیا تم نہیں جانتے کہ اللہ ہر چیز پر کامل قدرت رکھتا ہے ۔
کیا تمہیں معلوم نہیں کہ آسمانوں اور زمین کی بادشاہت اللہ ہی کے لئے ہے ، اور اللہ کے سوا نہ تمہارا کوئی دوست ہے اور نہ ہی مددگار ۔
اے مسلمانو ! کیا تم چاہتے ہو کہ تم بھی اپنے رسول صلی اللہ علیہ وآلہ وسلم سے اسی طرح سوالات کرو جیسا کہ اس سے پہلے موسیٰ علیہ السلام سے سوال کیے گئے تھے ، تو جو کوئی ایمان کے بدلے کفر حاصل کرے پس وہ واقعۃ سیدھے راستے سے بھٹک گیا ۔
بہت سے اہل کتاب کی یہ خواہش ہے تمہارے ایمان لے آنے کے بعد پھر تمہیں کفر کی طرف لوٹا دیں ، اس حسد کے باعث جو ان کے دلوں میں ہے اس کے باوجود کہ ان پر حق خوب ظاہر ہو چکا ہے ، سو تم درگزر کرتے رہو اور نظرانداز کرتے رہو یہاں تک کہ اللہ اپنا حکم بھیج دے ، بیشک اللہ ہر چیز پر کامل قدرت رکھتا ہے ۔
اور نماز قائم کیا کرو اور زکوٰۃ دیتے رہا کرو ، اور تم اپنے لئے جو نیکی بھی آگے بھیجو گے اسے اللہ کے حضور پا لو گے ، جو کچھ تم کر رہے ہو یقینا اللہ اسے دیکھ رہا ہے ۔
اور اہل کتاب کہتے ہیں کہ جنت میں ہرگز کوئی بھی داخل نہیں ہوگا سوائے اس کے کہ وہ یہودی ہو یا نصرانی ، یہ ان کی باطل امیدیں ہیں ، آپ فرما دیں کہ اگر تم اپنے دعوے میں سچے ہو تو اپنی اس خواہش پر سند لاؤ ۔
ہاں ، جس نے اپنا چہرہ اﷲ کے لئے جھکا دیا یعنی خود کو اﷲ کے سپرد کر دیا اور وہ صاحب احسان ہو گیا تو اس کے لئے اس کا اجر اس کے رب کے ہاں ہے اور ایسے لوگوں پر نہ کوئی خوف ہو گا اورنہ وہ رنجیدہ ہوں گے ۔
اور یہود کہتے ہیں کہ نصرانیوں کی بنیاد کسی شے یعنی صحیح عقیدے پر نہیں اور نصرانی کہتے ہیں کہ یہودیوں کی بنیاد کسی شے پر نہیں ، حالانکہ وہ سب اللہ کی نازل کردہ کتاب پڑھتے ہیں ،
اسی طرح وہ مشرک لوگ جن کے پاس سرے سے کوئی آسمانی علم ہی نہیں وہ بھی انہی جیسی بات کرتے ہیں ،
پس اللہ ان کے درمیان قیامت کے دن اس معاملے میں خود ہی فیصلہ فرما دے گا جس میں وہ اختلاف کرتے رہتے ہیں ۔
اور اس شخص سے بڑھ کر کون ظالم ہوگا جو اللہ کی مسجدوں میں اس کے نام کا ذکر کیے جانے سے روک دے اور انہیں ویران کرنے کی کوشش کرے ! انہیں ایسا کرنا مناسب نہ تھا کہ مسجدوں میں داخل ہوتے مگر ڈرتے ہوئے ، ان کے لئے دنیا میں بھی ذلت ہے اور ان کے لئے آخرت میں بھی بڑا عذاب ہے ۔
اور مشرق و مغرب سب اللہ ہی کا ہے ، پس تم جدھر بھی رخ کرو ادھر ہی اللہ کی توجہ ہے یعنی ہر سمت ہی اللہ کی ذات جلوہ گر ہے ، بیشک اللہ بڑی وسعت والا سب کچھ جاننے والا ہے ۔
اور وہ کہتے ہیں : اللہ نے اپنے لئے اولاد بنائی ہے ، حالانکہ وہ اس سے پاک ہے ، بلکہ جو کچھ آسمانوں اور زمین میں ہے سب اسی کی خلق اور ملک ہے ، اور سب کے سب اس کے فرماں بردار ہیں ۔
وہی آسمانوں اور زمین کو وجود میں لانے والا ہے ، اور جب کسی چیز کے ایجاد کا فیصلہ فرما لیتا ہے تو پھر اس کو صرف یہی فرماتا ہے کہ " تو ہو جا " پس وہ ہوجاتی ہے ۔
اور جو لوگ علم نہیں رکھتے کہتے ہیں کہ اللہ ہم سے کلام کیوں نہیں فرماتا یا ہمارے پاس براہ راست کوئی نشانی کیوں نہیں آتی ؟ اسی طرح ان سے پہلے لوگوں نے بھی انہی جیسی بات کہی تھی ، ان سب لوگوں کے دل آپس میں ایک جیسے ہیں ، بیشک ہم نے یقین والوں کے لئے نشانیاں خوب واضح کر دی ہیں ۔
اے محبوب مکرم ! بیشک ہم نے آپ کو حق کے ساتھ خوشخبری سنانے والا اور ڈر سنانے والا بنا کر بھیجا ہے اور اہل دوزخ کے بارے میں آپ سے پرسش نہیں کی جائے گی ۔
اور یہود و نصارٰی آپ سے اس وقت تک ہرگز خوش نہیں ہوں گے جب تک آپ ان کے مذہب کی پیروی اختیار نہ کر لیں ، آپ فرما دیں کہ بیشک اللہ کی عطا کردہ ہدایت ہی حقیقی ہدایت ہے ،
امت کی تعلیم کے لئے فرمایا : اور اگر بفرض محال آپ نے اس علم کے بعد جو آپ کے پاس اللہ کی طرف سے آچکا ہے ، ان کی خواہشات کی پیروی کی تو آپ کے لئے اللہ سے بچانے والا نہ کوئی دوست ہوگا اور نہ کوئی مددگار ۔
ایسے لوگ بھی ہیں جنہیں ہم نے کتاب دی وہ اسے اس طرح پڑھتے ہیں جیسے پڑھنے کا حق ہے ، وہی لوگ اس کتاب پر ایمان رکھتے ہیں ، اور جو اس کا انکار کر رہے ہیں سو وہی لوگ نقصان اٹھانے والے ہیں ۔
اے اولاد یعقوب ! میری اس نعمت کو یاد کرو جو میں نے تم پر ارزانی فرمائی اور خصوصا یہ کہ میں نے تمہیں اس زمانے کے تمام لوگوں پر فضیلت عطا کی ۔
اور اس دن سے ڈرو جب کوئی جان کسی دوسری جان کی جگہ کوئی بدلہ نہ دے سکے گی اور نہ اس کی طرف سے اپنے آپ کو چھڑانے کے لیے کوئی معاوضہ قبول کیا جائے گا اور نہ اس کو اذن الٰہی کے بغیر کوئی سفارش ہی فائدہ پہنچا سکے گی اور نہ امر الٰہی کے خلاف انہیں کوئی مدد دی جا سکے گی ۔
اور وہ وقت یاد کرو جب ابراہیم علیہ السلام کو ان کے رب نے کئی باتوں میں آزمایا تو انہوں نے وہ پوری کر دیں ، اس پر اللہ نے فرمایا : میں تمہیں لوگوں کا پیشوا بناؤں گا ، انہوں نے عرض کیا : کیا میری اولاد میں سے بھی ؟ ارشاد ہوا : ہاں ! مگر میرا وعدہ ظالموں کو نہیں پہنچتا ۔
اور یاد کرو جب ہم نے اس گھر خانہ کعبہ کو لوگوں کے لئے رجوع اور اجتماع کا مرکز اور جائے امان بنا دیا ، اور حکم دیا کہ ابراہیم علیہ السلام کے کھڑے ہونے کی جگہ کو مقام نماز بنا لو ، اور ہم نے ابراہیم اور اسماعیل علیھما السلام کو تاکید فرمائی کہ میرے گھر کو طواف کرنے والوں اور اعتکاف کرنے والوں اور رکوع و سجود کرنے والوں کے لئے پاک صاف کر دو ۔
اور جب ابراہیم علیہ السلام نے عرض کیا : اے میرے رب ! اسے امن والا شہر بنا دے اور اس کے باشندوں کو طرح طرح کے پھلوں سے نواز یعنی ان لوگوں کو جو ان میں سے اللہ پر اور یوم آخرت پر ایمان لائے ، اللہ نے فرمایا : اور جو کوئی کفر کرے گا اس کو بھی زندگی کی تھوڑی مدت کے لئے فائدہ پہنچاؤں گا پھر اسے اس کے کفر کے باعث دوزخ کے عذاب کی طرف جانے پر مجبور کر دوں گا اور وہ بہت بری جگہ ہے ۔
اور یاد کرو جب ابراہیم اور اسماعیل علیھما السلام خانہ کعبہ کی بنیادیں اٹھا رہے تھے تو دونوں دعا کر رہے تھے کہ اے ہمارے رب ! تو ہم سے یہ خدمت قبول فرما لے ، بیشک تو خوب سننے والا خوب جاننے والا ہے ۔
اے ہمارے رب ! ہم دونوں کو اپنے حکم کے سامنے جھکنے والا بنا اور ہماری اولاد سے بھی ایک امت کو خاص اپنا تابع فرمان بنا اور ہمیں ہماری عبادت اور حج کے قواعد بتا دے اور ہم پر رحمت و مغفرت کی نظر فرما ، بیشک تو ہی بہت توبہ قبول فرمانے والا مہربان ہے ۔
اے ہمارے رب ! ان میں انہی میں سے وہ آخری اور برگزیدہ رسول صلی اللہ علیہ وآلہ وسلم مبعوث فرما جو ان پر تیری آیتیں تلاوت فرمائے اور انہیں کتاب اور حکمت کی تعلیم دے کر دانائے راز بنا دے اور ان کے نفوس و قلوب کو خوب پاک صاف کر دے ،
بیشک تو ہی غالب حکمت والا ہے ۔
اور کون ہے جو ابراہیم علیہ السلام کے دین سے روگرداں ہو سوائے اس کے جس نے خود کو مبتلائے حماقت کر رکھا ہو ، اور بیشک ہم نے انہیں ضرور دنیا میں بھی منتخب فرما لیا تھا اور یقینا وہ آخرت میں بھی بلند رتبہ مقربین میں ہوں گے ۔
اور جب ان کے رب نے ان سے فرمایا : میرے سامنے گردن جھکا دو ، تو عرض کرنے لگے : میں نے سارے جہانوں کے رب کے سامنے سر تسلیم خم کر دیا ۔
اور ابراہیم علیہ السلام نے اپنے بیٹوں کو اسی بات کی وصیت کی اور یعقوب علیہ السلام نے بھی یہی کہا : اے میرے لڑکو ! بیشک اللہ نے تمہارے لئے یہی دین اسلام پسند فرمایا ہے سو تم بہرصورت مسلمان رہتے ہوئے ہی مرنا ۔
کیا تم اس وقت حاضر تھے جب یعقوب علیہ السلام کو موت آئی ، جب انہوں نے اپنے بیٹوں سے پوچھا : تم میرے انتقال کے بعد کس کی عبادت کرو گے ؟ تو انہوں نے کہا : ہم آپ کے معبود اور آپ کے باپ دادا ابراہیم اور اسماعیل اور اسحٰق علیھم السلام کے معبود کی عبادت کریں گے جو معبود یکتا ہے ، اور ہم سب اسی کے فرماں بردار رہیں گے ۔
وہ ایک امت تھی جو گزر چکی ، ان کے لئے وہی کچھ ہوگا جو انہوں نے کمایا اور تمہارے لئے وہ ہوگا جو تم کماؤ گے اور تم سے ان کے اعمال کی باز پرس نہ کی جائے گی ۔
اور اہل کتاب کہتے ہیں : یہودی یا نصرانی ہو جاؤ ہدایت پا جاؤ گے ، آپ فرما دیں کہ نہیں بلکہ ہم تو اس ابراہیم علیہ السلام کا دین اختیار کیے ہوئے ہیں جو ہر باطل سے جدا صرف اللہ کی طرف متوجہ تھے ، اور وہ مشرکوں میں سے نہ تھے ۔
اے مسلمانو ! تم کہہ دو : ہم اللہ پر ایمان لائے اور اس کتاب پر جو ہماری طرف اتاری گئی اور اس پر بھی جو ابراہیم اور اسماعیل اور اسحٰق اور یعقوب علیھم السلام اور ان کی اولاد کی طرف اتاری گئی اور ان کتابوں پر بھی جو موسیٰ اور عیسیٰ علیھما السلام کو عطا کی گئیں اور اسی طرح جو دوسرے انبیاء علیھم السلام کو ان کے رب کی طرف سے عطا کی گئیں ،
ہم ان میں سے کسی ایک پر بھی ایمان میں فرق نہیں کرتے ، اور ہم اسی معبود واحد کے فرماں بردار ہیں ۔
پھر اگر وہ بھی اسی طرح ایمان لائیں جیسے تم اس پر ایمان لائے ہو تو وہ واقعی ہدایت پا جائیں گے ، اور اگر وہ منہ پھیر لیں تو سمجھ لیں کہ وہ محض مخالفت میں ہیں ، پس اب اللہ آپ کو ان کے شر سے بچانے کے لئے کافی ہوگا ، اور وہ خوب سننے والا جاننے والا ہے ۔
کہہ دو : ہم اللہ کے رنگ میں رنگے گئے ہیں اور کس کا رنگ اللہ کے رنگ سے بہتر ہے اور ہم تو اسی کے عبادت گزار ہیں ۔
فرما دیں : کیا تم اللہ کے بارے میں ہم سے جھگڑا کرتے ہو حالانکہ وہ ہمارا بھی رب ہے ، اور تمہارا بھی رب ہے اور ہمارے لئے ہمارے اعمال اور تمہارے لئے تمہارے اعمال ہیں ، اور ہم تو خالصۃ اسی کے ہو چکے ہیں ۔
اے اہل کتاب ! کیا تم یہ کہتے ہو کہ ابراہیم اور اسماعیل اور اسحٰق اور یعقوب علیھم السلام اور ان کے بیٹے یہودی یا نصرانی تھے ، فرما دیں : کیا تم زیادہ جانتے ہو یا اللہ ؟ اور اس سے بڑھ کر ظالم کون ہوگا جو اس گواہی کو چھپائے جو اس کے پاس اللہ کی طرف سے کتاب میں موجود ہے ، اور اللہ تمہارے کاموں سے بے خبر نہیں ۔
وہ ایک جماعت تھی جو گزر چکی ، جو اس نے کمایا وہ اس کے لئے تھا اور جو تم کماؤ گے وہ تمہارے لئے ہوگا ، اور تم سے ان کے اعمال کی نسبت نہیں پوچھا جائے گا ۔
اب بیوقوف لوگ یہ کہیں گے کہ ان مسلمانوں کو اپنے اس قبلہ بیت المقدس سے کس نے پھیر دیا جس پر وہ پہلے سے تھے ، آپ فرما دیں : مشرق و مغرب سب اﷲ ہی کے لئے ہے ، وہ جسے چاہتا ہے سیدھی راہ پر ڈال دیتا ہے ۔
اور اے مسلمانو ! اسی طرح ہم نے تمہیں اعتدال والی بہتر امت بنایا تاکہ تم لوگوں پر گواہ بنو اور ہمارا یہ برگزیدہ رسول صلی اللہ علیہ وآلہ وسلم تم پر گواہ ہو ،
اور آپ پہلے جس قبلہ پر تھے ہم نے صرف اس لئے مقرر کیا تھا کہ ہم پرکھ کر ظاہر کر دیں کہ کون ہمارے رسول صلی اللہ علیہ وآلہ وسلم کی پیروی کرتا ہے اور کون اپنے الٹے پاؤں پھر جاتا ہے ،
اور بیشک یہ قبلہ کا بدلنا بڑی بھاری بات تھی مگر ان پر نہیں جنہیں اﷲ نے ہدایت و معرفت سے نوازا ، اور اﷲ کی یہ شان نہیں کہ تمہارا ایمان یونہی ضائع کردے ، بیشک اﷲ لوگوں پر بڑی شفقت فرمانے والا مہربان ہے ۔
اے حبیب ! ہم بار بار آپ کے رخ انور کا آسمان کی طرف پلٹنا دیکھ رہے ہیں ، سو ہم ضرور بالضرور آپ کو اسی قبلہ کی طرف پھیر دیں گے جس پر آپ راضی ہیں ، پس آپ اپنا رخ ابھی مسجد حرام کی طرف پھیر لیجئے ، اور اے مسلمانو ! تم جہاں کہیں بھی ہو پس اپنے چہرے اسی کی طرف پھیر لو ،
اور وہ لوگ جنہیں کتاب دی گئی ہے ضرور جانتے ہیں کہ یہ تحویل قبلہ کا حکم ان کے رب کی طرف سے حق ہے ،
اور اﷲ ان کاموں سے بے خبر نہیں جو وہ انجام دے رہے ہیں ۔
اوراگر آپ اہل کتاب کے پاس ہر ایک نشانی بھی لے آئیں تب بھی وہ آپ کے قبلہ کی پیروی نہیں کریں گے اور نہ آپ ہی ان کے قبلہ کی پیروی کرنے والے ہیں
اور وہ آپس میں بھی ایک دوسرے کے قبلہ کی پیروی نہیں کرتے ،
امت کی تعلیم کے لئے فرمایا : اور اگر بفرض محال آپ نے بھی اپنے پاس علم آجانے کے بعد ان کی خواہشات کی پیروی کی تو بیشک آپ اپنی جان پر زیادتی کرنے والوں میں سے ہو جائیں گے ۔
اور جن لوگوں کو ہم نے کتاب عطا فرمائی ہے وہ اس رسول آخر الزماں حضرت محمد صلی اللہ علیہ وآلہ وسلم اور ان کی شان و عظمت کو اسی طرح پہچانتے ہیں جیسا کہ بلاشبہ اپنے بیٹوں کو پہچانتے ہیں ،
اور یقینا انہی میں سے ایک طبقہ حق کو جان بوجھ کر چھپا رہا ہے ۔
اے سننے والے ! حق تیرے رب کی طرف سے ہے سو تو ہرگز شک کرنے والوں میں سے نہ ہو ۔
اور ہر ایک کے لئے توجہ کی ایک سمت مقرر ہے وہ اسی کی طرف رخ کرتا ہے پس تم نیکیوں کی طرف پیش قدمی کیا کرو ، تم جہاں کہیں بھی ہوگے اﷲ تم سب کو جمع کر لے گا ، بیشک اﷲ ہر چیز پر خوب قادر ہے ۔
اور تم جدھر سے بھی سفر پر نکلو اپنا چہرہ نماز کے وقت مسجد حرام کی طرف پھیر لو ، اور یہی تمہارے رب کی طرف سے حق ہے ، اور اﷲ تمہارے اعمال سے بے خبر نہیں ۔
اور تم جدھر سے بھی سفر پر نکلو اپنا چہرہ نماز کے وقت مسجد حرام کی طرف پھیر لو ، اور اے مسلمانو ! تم جہاں کہیں بھی ہو سو اپنے چہرے اسی کی سمت پھیر لیا کرو تاکہ لوگوں کے پاس تم پر اعتراض کرنے کی گنجائش نہ رہے سوائے ان لوگوں کے جو ان میں حد سے بڑھنے والے ہیں ، پس تم ان سے مت ڈرو مجھ سے ڈرا کرو ، اس لئے کہ میں تم پر اپنی نعمت پوری کردوں اور تاکہ تم کامل ہدایت پا جاؤ ۔
اسی طرح ہم نے تمہارے اندر تمہیں میں سے اپنا رسول بھیجا جو تم پر ہماری آیتیں تلاوت فرماتا ہے اور تمہیں نفسا و قلبا پاک صاف کرتا ہے اور تمہیں کتاب کی تعلیم دیتا ہے اور حکمت و دانائی سکھاتا ہے اور تمہیں وہ اسرار معرفت و حقیقت سکھاتا ہے جو تم نہ جانتے تھے ۔
سو تم مجھے یاد کیا کرو میں تمہیں یاد رکھوں گا اور میرا شکر ادا کیا کرو اور میری ناشکری نہ کیا کرو ۔
اے ایمان والو ! صبر اور نماز کے ذریعے مجھ سے مدد چاہا کرو ، یقینا اﷲ صبر کرنے والوں کے ساتھ ہوتا ہے ۔
اور جو لوگ اﷲ کی راہ میں مارے جائیں انہیں مت کہا کرو کہ یہ مردہ ہیں ، وہ مردہ نہیں بلکہ زندہ ہیں لیکن تمہیں ان کی زندگی کا شعور نہیں ۔
اور ہم ضرور بالضرور تمہیں آزمائیں گے کچھ خوف اور بھوک سے اور کچھ مالوں اور جانوں اور پھلوں کے نقصان سے ، اور اے حبیب ! آپ ان صبر کرنے والوں کو خوشخبری سنا دیں ۔
جن پر کوئی مصیبت پڑتی ہے تو کہتے ہیں : بیشک ہم بھی اﷲ ہی کا مال ہیں اور ہم بھی اسی کی طرف پلٹ کر جانے والے ہیں ۔
یہی وہ لوگ ہیں جن پر ان کے رب کی طرف سے پے در پے نوازشیں ہیں اور رحمت ہے ، اور یہی لوگ ہدایت یافتہ ہیں ۔
بیشک صفا اور مروہ اﷲ کی نشانیوں میں سے ہیں ، چنانچہ جو شخص بیت اﷲ کا حج یا عمرہ کرے تو اس پر کوئی گناہ نہیں کہ ان دونوں کے درمیان چکر لگائے ، اور جو شخص اپنی خوشی سے کوئی نیکی کرے تو یقینا اﷲ بڑا قدر شناس بڑا خبردار ہے ۔
بیشک جو لوگ ہماری نازل کردہ کھلی نشانیوں اور ہدایت کو چھپاتے ہیں اس کے بعد کہ ہم نے اسے لوگوں کے لئے اپنی کتاب میں واضح کردیا ہے تو انہی لوگوں پر اﷲ لعنت بھیجتا ہے یعنی انہیں اپنی رحمت سے دور کرتا ہے اور لعنت بھیجنے والے بھی ان پر لعنت بھیجتے ہیں ۔
مگر جو لوگ توبہ کر لیں اور اپنی اصلاح کر لیں اور حق کو ظاہر کر دیں تو میں بھی انہیں معاف فرما دوں گا ، اور میں بڑا ہی توبہ قبول کرنے والا مہربان ہوں ۔
بیشک جنہوں نے حق کو چھپا کر کفر کیا اور اس حال میں مرے کہ وہ کافر ہی تھے ان پر اﷲ کی اور فرشتوں کی اور سب لوگوں کی لعنت ہے ۔
وہ ہمیشہ اسی لعنت میں گرفتار رہیں گے ، ان پر سے عذاب ہلکا نہیں کیا جائے گا اور نہ ہی انہیں مہلت دی جائے گی ۔
اور تمہارا معبود خدائے واحد ہے اس کے سوا کوئی معبود نہیں وہ نہایت مہربان بہت رحم فرمانے والا ہے ۔
بیشک آسمانوں اور زمین کی تخلیق میں اور رات دن کی گردش میں اور ان جہازوں اور کشتیوں میں جو سمندر میں لوگوں کو نفع پہنچانے والی چیزیں اٹھا کر چلتی ہیں
اور اس بارش کے پانی میں جسے اﷲ آسمان کی طرف سے اتارتا ہے پھر اس کے ذریعے زمین کو مردہ ہو جانے کے بعد زندہ کرتا ہے وہ زمین جس میں اس نے ہر قسم کے جانور پھیلا دیئے ہیں اور ہواؤں کے رخ بدلنے میں اور اس بادل میں جو آسمان اور زمین کے درمیان حکم الٰہی کا پابند ہو کر چلتا ہے
ان میں عقلمندوں کے لئے قدرت الٰہی کی بہت سی نشانیاں ہیں ۔
اور لوگوں میں بعض ایسے بھی ہیں جو اﷲ کے غیروں کو اﷲ کا شریک ٹھہراتے ہیں اور ان سے ” اﷲ سے محبت “ جیسی محبت کرتے ہیں ، اور جو لوگ ایمان والے ہیں وہ ہر ایک سے بڑھ کر اﷲ سے بہت ہی زیادہ محبت کرتے ہیں ، اور اگر یہ ظالم لوگ اس وقت کو دیکھ لیں جب اخروی عذاب ان کی آنکھوں کے سامنے ہوگا توجان لیں کہ ساری قوتوں کا مالک اﷲ ہے اور بیشک اﷲ سخت عذاب دینے والا ہے ۔
اور جب وہ پیشوایان کفر جن کی پیروی کی گئی اپنے پیروکاروں سے بے زار ہوں گے اور وہ سب اﷲ کا عذاب دیکھ لیں گے اور سارے اسباب ان سے منقطع ہو جائیں گے ۔
اور یہ بے زاری دیکھ کر مشرک پیروکار کہیں گے : کاش ! ہمیں دنیا میں جانے کا ایک موقع مل جائے تو ہم بھی ان سے بے زاری ظاہر کردیں جیسے انہوں نے آج ہم سے بے زاری ظاہر کی ہے ، یوں اﷲ انہیں ان کے اپنے اعمال انہی پر حسرت بنا کر دکھائے گا ، اور وہ کسی صورت بھی دوزخ سے نکلنے نہ پائیں گے ۔
اے لوگو ! زمین کی چیزوں میں سے جو حلال اور پاکیزہ ہے کھاؤ ، اور شیطان کے راستوں پر نہ چلو ، بیشک وہ تمہارا کھلا دشمن ہے ۔
وہ تمہیں بدی اور بے حیائی کا ہی حکم دیتا ہے اور یہ بھی کہ تم اﷲ کی نسبت وہ کچھ کہو جس کا تمہیں خود علم نہ ہو ۔
اور جب ان کافروں سے کہا جاتا ہے کہ جو اﷲ نے نازل فرمایا ہے اس کی پیروی کرو تو کہتے ہیں : نہیں بلکہ ہم تو اسی روش پر چلیں گے جس پر ہم نے اپنے باپ دادا کو پایا ہے ، اگرچہ ان کے باپ دادا نہ کچھ عقل رکھتے ہوں اور نہ ہی ہدایت پر ہوں ۔
اور ان کافروں کو ہدایت کی طرف بلانے کی مثال ایسے شخص کی سی ہے جو کسی ایسے جانور کو پکارے جو سوائے پکار اور آواز کے کچھ نہیں سنتا ، یہ لوگ بہرے ، گونگے ، اندھے ہیں سو انہیں کوئی سمجھ نہیں ۔
اے ایمان والو ! ان پاکیزہ چیزوں میں سے کھاؤ جو ہم نے تمہیں عطا کی ہیں اور اﷲ کا شکر ادا کرو اگر تم صرف اسی کی بندگی بجا لاتے ہو ۔
اس نے تم پر صرف مردار اور خون اور سؤر کا گوشت اور وہ جانور جس پر ذبح کے وقت غیر اﷲ کا نام پکارا گیا ہو حرام کیا ہے ، پھر جو شخص سخت مجبور ہو جائے نہ تو نافرمانی کرنے والا ہو اور نہ حد سے بڑھنے والا تو اس پر زندگی بچانے کی حد تک کھا لینے میں کوئی گناہ نہیں ، بیشک اﷲ نہایت بخشنے والا مہربان ہے ۔
بیشک جو لوگ کتاب تورات کی ان آیتوں کو جو اﷲ نے نازل فرمائی ہیں چھپاتے ہیں اور اس کے بدلے حقیر قیمت حاصل کرتے ہیں ، وہ لوگ سوائے اپنے پیٹوں میں آگ بھرنے کے کچھ نہیں کھاتے اور اﷲ قیامت کے روز ان سے کلام تک نہیں فرمائے گا اور نہ ہی ان کو پاک کرے گا ، اور ان کے لئے درد ناک عذاب ہے ۔
یہی وہ لوگ ہیں جنہوں نے ہدایت کے بدلے گمراہی خریدی اور مغفرت کے بدلے عذاب ، کس چیز نے انہیں دوزخ کی آگ پر صبر کرنے والا بنا دیا ہے ۔
یہ اس وجہ سے ہے کہ اﷲ نے کتاب حق کے ساتھ نازل فرمائی ، اور بیشک جنہوں نے کتاب میں اختلاف ڈالا وہ مخالفت میں حق سے بہت دور جا پڑے ہیں ۔
نیکی صرف یہی نہیں کہ تم اپنے منہ مشرق اور مغرب کی طرف پھیر لو بلکہ اصل نیکی تو یہ ہے کہ کوئی شخص اﷲ پر اور قیامت کے دن پر اور فرشتوں پر اور اﷲ کی کتاب پر اور پیغمبروں پر ایمان لائے ،
اور اﷲ کی محبت میں اپنا مال قرابت داروں پر اور یتیموں پر اور محتاجوں پر اور مسافروں پر اور مانگنے والوں پر اور غلاموں کی گردنوں کو آزاد کرانے میں خرچ کرے ، اور نماز قائم کرے اور زکوٰۃ دے
اور جب کوئی وعدہ کریں تو اپنا وعدہ پورا کرنے والے ہوں ، اور سختی تنگدستی میں اور مصیبت بیماری میں اور جنگ کی شدت جہاد کے وقت صبر کرنے والے ہوں ،
یہی لوگ سچے ہیں اور یہی پرہیزگار ہیں ۔
اے ایمان والو ! تم پر ان کے خون کا بدلہ قصاص فرض کیا گیا ہے جو ناحق قتل کئے جائیں ، آزاد کے بدلے آزاد اور غلام کے بدلے غلام اور عورت کے بدلے عورت ،
پھر اگر اس کو یعنی قاتل کو اس کے بھائی یعنی مقتول کے وارث کی طرف سے کچھ یعنی قصاص معاف کر دیا جائے تو چاہئے کہ بھلے دستور کے موافق پیروی کی جائے اور خون بہا کو اچھے طریقے سے اس مقتول کے وارث تک پہنچا دیا جائے ،
یہ تمہارے رب کی طرف سے رعایت اور مہربانی ہے ، پس جو کوئی اس کے بعد زیادتی کرے تو اس کے لئے دردناک عذاب ہے ۔
اور تمہارے لئے قصاص یعنی خون کا بدلہ لینے میں ہی زندگی کی ضمانت ہے اے عقلمند لوگو ! تاکہ تم خوں ریزی اور بربادی سے بچو ۔
تم پر فرض کیا جاتاہے کہ جب تم میں سے کسی کی موت قریب آپہنچے اگر اس نے کچھ مال چھوڑا ہو ، تو اپنے والدین اور قریبی رشتہ داروں کے حق میں بھلے طریقے سے وصیت کرے ، یہ پرہیزگاروں پر لازم ہے ۔
پھر جس شخص نے اس وصیت کو سننے کے بعد اسے بدل دیا تو اس کا گناہ انہی بدلنے والوں پر ہے ، بیشک اﷲ بڑا سننے والا خوب جاننے والا ہے ۔
پس اگر کسی شخص کو وصیت کرنے والے سے کسی کی طرف داری یا کسی کے حق میں زیادتی کا اندیشہ ہو پھر وہ ان کے درمیان صلح کرادے تو اس پر کوئی گناہ نہیں ، بیشک اﷲ نہایت بخشنے والا مہربان ہے ۔
اے ایمان والو ! تم پر اسی طرح روزے فرض کئے گئے ہیں جیسے تم سے پہلے لوگوں پر فرض کئے گئے تھے تاکہ تم پرہیزگار بن جاؤ ۔
یہ گنتی کے چند دن ہیں ، پس اگر تم میں سے کوئی بیمار ہو یا سفر پر ہو تو دوسرے دنوں کے روزوں سے گنتی پوری کر لے ، اور جنہیں اس کی طاقت نہ ہو ان کے ذمے ایک مسکین کے کھانے کا بدلہ ہے ، پھر جو کوئی اپنی خوشی سے زیادہ نیکی کرے تو وہ اس کے لئے بہتر ہے ، اور تمہارا روزہ رکھ لینا تمہارے لئے بہتر ہے اگر تمہیں سمجھ ہو ۔
رمضان کا مہینہ وہ ہے جس میں قرآن اتارا گیا ہے جو لوگوں کے لئے ہدایت ہے اور جس میں رہنمائی کرنے والی اور حق و باطل میں امتیاز کرنے والی واضح نشانیاں ہیں ، پس تم میں سے جو کوئی اس مہینہ کو پا لے تو وہ اس کے روزے ضرور رکھے اور جو کوئی بیمار ہو یا سفر پر ہو تو دوسرے دنوں کے روزوں سے گنتی پوری کرے ،
اﷲ تمہارے حق میں آسانی چاہتا ہے اور تمہارے لئے دشواری نہیں چاہتا ، اور اس لئے کہ تم گنتی پوری کر سکو اور اس لئے کہ اس نے تمہیں جو ہدایت فرمائی ہے اس پر اس کی بڑائی بیان کرو اور اس لئے کہ تم شکر گزار بن جاؤ ۔
اور اے حبیب ! جب میرے بندے آپ سے میری نسبت سوال کریں تو بتا دیا کریں کہ میں نزدیک ہوں ، میں پکارنے والے کی پکار کا جواب دیتا ہوں جب بھی وہ مجھے پکارتا ہے ، پس انہیں چاہئے کہ میری فرمانبرداری اختیار کریں اور مجھ پر پختہ یقین رکھیں تاکہ وہ راہ مراد پاجائیں ۔
تمہارے لئے روزوں کی راتوں میں اپنی بیویوں کے پاس جانا حلال کر دیا گیا ہے ،
وہ تمہاری پوشاک ہیں اور تم ان کی پوشاک ہو ،
اﷲ کو معلوم ہے کہ تم اپنے حق میں خیانت کرتے تھے
سو اس نے تمہارے حال پر رحم کیا اور تمہیں معاف فرما دیا ،
پس اب روزوں کی راتوں میں بیشک ان سے مباشرت کیا کرو اور جو اﷲ نے تمہارے لئے لکھ دیا ہے چاہا کرو
اور کھاتے پیتے رہا کرو یہاں تک کہ تم پر صبح کا سفید ڈورا رات کے سیاہ ڈورے سے الگ ہو کر نمایاں ہو جائے ،
پھر روزہ رات کی آمد تک پورا کرو ،
اور عورتوں سے اس دوران شب باشی نہ کیا کرو جب تم مسجدوں میں اعتکاف بیٹھے ہو ،
یہ اﷲ کی قائم کردہ حدیں ہیں پس ان کے توڑنے کے نزدیک نہ جاؤ ،
اسی طرح اﷲ لوگوں کے لئے اپنی آیتیں کھول کر بیان فرماتا ہے تاکہ وہ پرہیزگاری اختیار کریں ۔
اور تم ایک دوسرے کے مال آپس میں ناحق نہ کھایا کرو اور نہ مال کو بطور رشوت حاکموں تک پہنچایا کرو کہ یوں لوگوں کے مال کا کچھ حصہ تم بھی ناجائز طریقے سے کھا سکو حالانکہ تمہارے علم میں ہو کہ یہ گناہ ہے ۔
اے حبیب ! لوگ آپ سے نئے چاندوں کے بارے میں دریافت کرتے ہیں ، فرما دیں : یہ لوگوں کے لئے اور ماہ حج کے تعین کے لئے وقت کی علامتیں ہیں ، اور یہ کوئی نیکی نہیں کہ تم حالت احرام میں گھروں میں ان کی پشت کی طرف سے آؤ بلکہ نیکی تو ایسی الٹی رسموں کی بجائے پرہیزگاری اختیار کرنا ہے ، اور تم گھروں میں ان کے دروازوں سے آیا کرو ، اور اﷲ سے ڈرتے رہو تاکہ تم فلاح پاؤ ۔
اور اﷲ کی راہ میں ان سے جنگ کرو جو تم سے جنگ کرتے ہیں ہاں مگر حد سے نہ بڑھو ، بیشک اﷲ حد سے بڑھنے والوں کو پسند نہیں فرماتا ۔
اور دوران جنگ ان کافروں کو جہاں بھی پاؤ مار ڈالو اور انہیں وہاں سے باہر نکال دو جہاں سے انہوں نے تمہیں نکالا تھا اور فتنہ انگیزی تو قتل سے بھی زیادہ سخت جرم ہے اور ان سے مسجد حرام خانہ کعبہ کے پاس جنگ نہ کرو جب تک وہ خود تم سے وہاں جنگ نہ کریں ،
پھر اگر وہ تم سے قتال کریں تو انہیں قتل کر ڈالو ، ایسے کافروں کی یہی سزا ہے ۔
پھر اگر وہ باز آجائیں تو بیشک اﷲ نہایت بخشنے والا مہربان ہے ۔
اور ان سے جنگ کرتے رہو حتٰی کہ کوئی فتنہ باقی نہ رہے اور دین یعنی زندگی اور بندگی کا نظام عملا اﷲ ہی کے تابع ہو جائے ، پھر اگر وہ باز آجائیں تو سوائے ظالموں کے کسی پر زیادتی روا نہیں ۔
حرمت والے مہینے کے بدلے حرمت والا مہینہ ہے اور دیگر حرمت والی چیزیں ایک دوسرے کا بدل ہیں ، پس اگر تم پر کوئی زیادتی کرے تم بھی اس پر زیادتی کرو مگر اسی قدر جتنی اس نے تم پر کی ، اور اﷲ سے ڈرتے رہو اور جان لو کہ اﷲ ڈرنے والوں کے ساتھ ہے ۔
اور اﷲ کی راہ میں خرچ کرو اور اپنے ہی ہاتھوں خود کو ہلاکت میں نہ ڈالو ، اور نیکی اختیار کرو ، بیشک اﷲ نیکوکاروں سے محبت فرماتا ہے ۔
اور حج اور عمرہ کے مناسک اﷲ کے لئے مکمل کرو ، پھر اگر تم راستے میں روک لئے جاؤ تو جو قربانی بھی میسر آئے کرنے کے لئے بھیج دو
اور اپنے سروں کو اس وقت تک نہ منڈواؤ جب تک قربانی کا جانور اپنے مقام پر نہ پہنچ جائے ، پھر تم میں سے جو کوئی بیمار ہو یا اس کے سر میں کچھ تکلیف ہو اس وجہ سے قبل از وقت سر منڈوالے تو اس کے بدلے میں روزے رکھے یا صدقہ دے یا قربانی کرے ،
پھر جب تم اطمینان کی حالت میں ہو تو جو کوئی عمرہ کو حج کے ساتھ ملانے کا فائدہ اٹھائے تو جو بھی قربانی میسر آئے کر دے ، پھر جسے یہ بھی میسر نہ ہو وہ تین دن کے روزے زمانۂ حج میں رکھے اور سات جب تم حج سے واپس لوٹو ، یہ پورے دس روزے ہوئے ،
یہ رعایت اس کے لئے ہے جس کے اہل و عیال مسجد حرام کے پاس نہ رہتے ہوں یعنی جو مکہ کا رہنے والا نہ ہو ، اور اﷲ سے ڈرتے رہو اور جان لو کہ اﷲ سخت عذاب دینے والا ہے ۔
حج کے چند مہینے معین ہیں یعنی شوال ، ذوالقعدہ اور عشرہء ذی الحجہ ،
تو جو شخص ان مہینوں میں نیت کر کے اپنے اوپر حج لازم کرلے تو حج کے دنوں میں نہ عورتوں سے اختلاط کرے اور نہ کوئی اور گناہ اور نہ ہی کسی سے جھگڑا کرے ،
اور تم جو بھلائی بھی کرو اﷲ اسے خوب جانتا ہے ،
اور آخرت کے سفر کا سامان کرلو ،
بیشک سب سے بہترزاد راہ تقویٰ ہے ، اور اے عقل والو ! میرا تقویٰ اختیار کرو ۔
اور تم پر اس بات میں کوئی گناہ نہیں اگر تم زمانۂ حج میں تجارت کے ذریعے اپنے رب کا فضل بھی تلاش کرو ، پھر جب تم عرفات سے واپس آؤ تو مشعر حرام مزدلفہ کے پاس اﷲ کا ذکر کیا کرو اور اس کا ذکر اس طرح کرو جیسے اس نے تمہیں ہدایت فرمائی ، اور بیشک اس سے پہلے تم بھٹکے ہوئے تھے ۔
پھر تم وہیں سے جاکر واپس آیا کرو جہاں سے اور لوگ واپس آتے ہیں اور اﷲ سے خوب بخشش طلب کرو ، بیشک اﷲ نہایت بخشنے والا مہربان ہے ۔
پھر جب تم اپنے حج کے ارکان پورے کر چکو تو منیٰ میں اﷲ کا خوب ذکر کیا کرو جیسے تم اپنے باپ دادا کا بڑے شوق سے ذکر کرتے ہو یا اس سے بھی زیادہ شدت شوق سے اﷲ کا ذکر کیا کرو ، پھر لوگوں میں سے کچھ ایسے بھی ہیں جو کہتے ہیں : اے ہمارے رب ! ہمیں دنیا میں ہی عطا کر دے اور ایسے شخص کے لئے آخرت میں کوئی حصہ نہیں ہے ۔
اور انہی میں سے ایسے بھی ہیں جو عرض کرتے ہیں : اے ہمارے پروردگار ! ہمیں دنیا میں بھی بھلائی عطا فرما اور آخرت میں بھی بھلائی سے نواز اور ہمیں دوزخ کے عذاب سے محفوظ رکھ ۔
یہی وہ لوگ ہیں جن کے لئے ان کی نیک کمائی میں سے حصہ ہے ، اور اﷲ جلد حساب کرنے والا ہے ۔
اور اﷲ کو ان گنتی کے چند دنوں میں خوب یاد کیا کرو ، پھر جس کسی نے منیٰ سے واپسی میں دو ہی دنوں میں جلدی کی تو اس پر کوئی گناہ نہیں اور جس نے اس میں تاخیر کی تو اس پر بھی کوئی گناہ نہیں ، یہ اس کے لئے ہے جو پرہیزگاری اختیار کرے ، اور اﷲ سے ڈرتے رہو اور جان لو کہ تم سب کو اسی کے پاس جمع کیا جائے گا ۔
اور لوگوں میں کوئی شخص ایسا بھی ہوتا ہے کہ جس کی گفتگو دنیاوی زندگی میں تجھے اچھی لگتی ہے اور وہ اﷲ کو اپنے دل کی بات پر گواہ بھی بناتا ہے ، حالانکہ وہ سب سے زیادہ جھگڑالو ہے ۔
اور جب وہ آپ سے پھر جاتا ہے تو زمین میں ہر ممکن بھاگ دوڑ کرتا ہے تاکہ اس میں فساد انگیزی کرے اور کھیتیاں اور جانیں تباہ کر دے ، اور اﷲ فساد کو پسند نہیں فرماتا ۔
اور جب اسے اس ظلم و فساد پر کہا جائے کہ اﷲ سے ڈرو تو اس کا غرور اسے مزید گناہ پر اکساتا ہے ، پس اس کے لئے جہنم کافی ہے اور وہ یقینا برا ٹھکانا ہے ۔
اور اس کے برعکس لوگوں میں کوئی شخص ایسا بھی ہوتا ہے جو اﷲ کی رضا حاصل کرنے کے لئے اپنی جان بھی بیچ ڈالتا ہے ، اور اﷲ بندوں پر بڑی مہربانی فرمانے والا ہے ۔
اے ایمان والو ! اسلام میں پورے پورے داخل ہو جاؤ ، اور شیطان کے راستوں پر نہ چلو ، بیشک وہ تمہارا کھلا دشمن ہے ۔
پس اگر تم اس کے بعد بھی لغزش کرو جب کہ تمہارے پاس واضح نشانیاں آچکیں تو جان لو کہ اﷲ بہت غالب بڑی حکمت والا ہے ۔
کیا وہ اسی بات کے منتظر ہیں کہ بادل کے سائبانوں میں اﷲ کا عذاب آجائے اور فرشتے بھی نیچے اتر آئیں اور سارا قصہ تمام ہو جائے ، تو سارے کام اﷲ ہی کی طرف لوٹائے جائیں گے ۔
آپ بنی اسرائیل سے پوچھ لیں کہ ہم نے انہیں کتنی واضح نشانیاں عطا کی تھیں ، اور جو شخص اﷲ کی نعمت کو اپنے پاس آجانے کے بعد بدل ڈالے تو بیشک اﷲ سخت عذاب دینے والا ہے ۔
کافروں کے لئے دنیا کی زندگی خوب آراستہ کر دی گئی ہے اور وہ ایمان والوں سے تمسخر کرتے ہیں ، اور جنہوں نے تقویٰ اختیار کیا وہ قیامت کے دن ان پر سربلند ہوں گے ، اور اﷲ جسے چاہتا ہے بے حساب نوازتا ہے ۔
ابتداء میں سب لوگ ایک ہی دین پر جمع تھے ، پھر جب ان میں اختلافات رونما ہو گئے تو اﷲ نے بشارت دینے والے اور ڈر سنانے والے پیغمبروں کو بھیجا ، اور ان کے ساتھ حق پر مبنی کتاب اتاری تاکہ وہ لوگوں میں ان امور کا فیصلہ کر دے جن میں وہ اختلاف کرنے لگے تھے
اور اس میں اختلاف بھی فقط انہی لوگوں نے کیا جنہیں وہ کتاب دی گئی تھی ، باوجود اس کے کہ ان کے پاس واضح نشانیاں آچکی تھیں ،
اور انہوں نے یہ اختلاف بھی محض باہمی بغض و حسد کے باعث کیا
پھر اﷲ نے ایمان والوں کو اپنے حکم سے وہ حق کی بات سمجھا دی جس میں وہ اختلاف کرتے تھے ،
اور اﷲ جسے چاہتا ہے سیدھے راستے کی طرف ہدایت فرما دیتا ہے ۔
کیا تم یہ گمان کرتے ہو کہ تم یونہی بلا آزمائش جنت میں داخل ہو جاؤ گے حالانکہ تم پر تو ابھی ان لوگوں جیسی حالت ہی نہیں بیتی جو تم سے پہلے گزر چکے ، انہیں توطرح طرح کی سختیاں اور تکلیفیں پہنچیں اور انہیں اس طرح ہلا ڈالا گیا کہ خود پیغمبر اور ان کے ایمان والے ساتھی بھی پکار اٹھے کہ اﷲ کی مدد کب آئے گی ؟ آگاہ ہو جاؤ کہ بیشک اﷲ کی مدد قریب ہے ۔
آپ سے پوچھتے ہیں کہ اﷲ کی راہ میں کیا خرچ کریں ، فرما دیں : جس قدر بھی مال خرچ کرو درست ہے ، مگر اس کے حق دار تمہارے ماں باپ ہیں اور قریبی رشتہ دار ہیں اور یتیم ہیں اور محتاج ہیں اور مسافر ہیں ، اور جو نیکی بھی تم کرتے ہو بیشک اﷲ اسے خوب جاننے والا ہے ۔
اﷲ کی راہ میں قتال تم پر فرض کر دیا گیا ہے حالانکہ وہ تمہیں طبعا ناگوار ہے ، اور ممکن ہے تم کسی چیز کو ناپسند کرو اور وہ حقیقتا تمہارے لئے بہتر ہو ، اور یہ بھی ممکن ہے کہ تم کسی چیز کو پسند کرو اور وہ حقیقتا تمہارے لئے بری ہو ، اور اﷲ خوب جانتا ہے اور تم نہیں جانتے ۔
لوگ آپ سے حرمت والے مہینے میں جنگ کا حکم دریافت کرتے ہیں ، فرما دیں : اس میں جنگ بڑا گناہ ہے اور اﷲ کی راہ سے روکنا اور اس سے کفر کرنا اور مسجد حرام خانہ کعبہ سے روکنا اور وہاں کے رہنے والوں کو وہاں سے نکالنا اﷲ کے نزدیک اس سے بھی بڑا گناہ ہے ، اور یہ فتنہ انگیزی قتل و خون سے بھی بڑھ کر ہے
اور یہ کافر تم سے ہمیشہ جنگ جاری رکھیں گے یہاں تک کہ تمہیں تمہارے دین سے پھیر دیں اگر وہ اتنی طاقت پاسکیں ،
اور تم میں سے جو شخص اپنے دین سے پھر جائے اور پھر وہ کافر ہی مرے تو ایسے لوگوں کے دنیا و آخرت میں سب اعمال برباد ہو جائیں گے ،
اور یہی لوگ جہنمی ہیں وہ اس میں ہمیشہ رہیں گے ۔
بیشک جو لوگ ایمان لائے اور جنہوں نے اﷲ کے لئے وطن چھوڑا اور اﷲ کی راہ میں جہاد کیا ، یہی لوگ اﷲ کی رحمت کے امیدوار ہیں ، اور اﷲ بڑا بخشنے والا مہربان ہے ۔
آپ سے شراب اور جوئے کی نسبت سوال کرتے ہیں ، فرما دیں : ان دونوں میں بڑا گناہ ہے اور لوگوں کے لئے کچھ دنیوی فائدے بھی ہیں مگر ان دونوں کا گناہ ان کے نفع سے بڑھ کر ہے ، اور آپ سے یہ بھی پوچھتے ہیں کہ کیا کچھ خرچ کریں ؟ فرما دیں : جو ضرورت سے زائد ہے خرچ کر دو ، اسی طرح اﷲ تمہارے لئے اپنے احکام کھول کر بیان فرماتا ہے تاکہ تم غور و فکر کرو ۔
تمہارا غور و فکر دنیا اور آخرت دونوں کے معاملات میں رہے ، اور آپ سے یتیموں کے بارے میں دریافت کرتے ہیں ، فرما دیں : ان کے معاملات کا سنوارنا بہتر ہے ، اور اگر انہیں نفقہ و کاروبار میں اپنے ساتھ ملا لو تو وہ بھی تمہارے بھائی ہیں ، اور اﷲ خرابی کرنے والے کو بھلائی کرنے والے سے جدا پہچانتا ہے ، اور اگر اﷲ چاہتا تو تمہیں مشقت میں ڈال دیتا ، بیشک اﷲ بڑا غالب بڑی حکمت والا ہے ۔
اور تم مشرک عورتوں کے ساتھ نکاح مت کرو جب تک وہ مسلمان نہ ہو جائیں ، اور بیشک مسلمان لونڈی آزاد مشرک عورت سے بہتر ہے خواہ وہ تمہیں بھلی ہی لگے ، اور مسلمان عورتوں کا مشرک مردوں سے بھی نکاح نہ کرو جب تک وہ مسلمان نہ ہو جائیں ، اور یقینا مشرک مرد سے مؤمن غلام بہتر ہے خواہ وہ تمہیں بھلا ہی لگے ، وہ کافر اور مشرک دوزخ کی طرف بلاتے ہیں ، اور اﷲ اپنے حکم سے جنت اور مغفرت کی طرف بلاتا ہے ، اور اپنی آیتیں لوگوں کے لئے کھول کر بیان فرماتا ہے تاکہ وہ نصیحت حاصل کریں ۔
اور آپ سے حیض ایام ماہواری کی نسبت سوال کرتے ہیں ، فرما دیں : وہ نجاست ہے ، سو تم حیض کے دنوں میں عورتوں سے کنارہ کش رہا کرو ، اور جب تک وہ پاک نہ ہو جائیں ان کے قریب نہ جایا کرو ، اور جب وہ خوب پاک ہو جائیں تو جس راستے سے اﷲ نے تمہیں اجازت دی ہے ان کے پاس جایا کرو ، بیشک اﷲ بہت توبہ کرنے والوں سے محبت فرماتا ہے اور خوب پاکیزگی اختیار کرنے والوں سے محبت فرماتا ہے ۔
تمہاری عورتیں تمہاری کھیتیاں ہیں پس تم اپنی کھیتیوں میں جیسے چاہو آؤ ، اور اپنے لئے آئندہ کا کچھ سامان کرلو ، اور اﷲ کا تقوٰی اختیار کرو اور جان لو کہ تم اس کے حضور پیش ہونے والے ہو ، اور اے حبیب ! آپ اہل ایمان کو خوشخبری سنادیں کہ اﷲ کے حضور ان کی پیشی بہتر رہے گی ۔
اور اپنی قسموں کے باعث اﷲ کے نام کو لوگوں کے ساتھ نیکی کرنے اور پرہیزگاری اختیار کرنے اور لوگوں میں صلح کرانے میں آڑ مت بناؤ ، اور اﷲ خوب سننے والا بڑا جاننے والا ہے ۔
اﷲ تمہاری بے ہودہ قسموں پر تم سے مؤاخذہ نہیں فرمائے گا مگر ان کا ضرور مؤاخذہ فرمائے گا جن کا تمہارے دلوں نے ارادہ کیا ہو ، اور اﷲ بڑا بخشنے والا بہت حلم والا ہے ۔
اور ان لوگوں کے لئے جو اپنی بیویوں کے قریب نہ جانے کی قسم کھالیں چار ماہ کی مہلت ہے پس اگر وہ اس مدت میں رجوع کر لیں تو بیشک اﷲ بڑا بخشنے والا مہربان ہے ۔
اور اگر انہوں نے طلاق کا پختہ ارادہ کر لیا ہو تو بیشک اﷲ خوب سننے والا جاننے والا ہے ۔
اور طلاق یافتہ عورتیں اپنے آپ کو تین حیض تک روکے رکھیں ، اور ان کے لئے جائز نہیں کہ وہ اسے چھپائیں جو اﷲ نے ان کے رحموں میں پیدا فرما دیا ہو ، اگر وہ اﷲ پر اور قیامت کے دن پر ایمان رکھتی ہیں ، اور اس مدت کے اندر ان کے شوہروں کو انہیں پھر اپنی زوجیت میں لوٹا لینے کا حق زیادہ ہے اگر وہ اصلاح کا ارادہ کر لیں ،
اور دستور کے مطابق عورتوں کے بھی مردوں پر اسی طرح حقوق ہیں جیسے مردوں کے عورتوں پر ،
البتہ مردوں کو ان پر فضیلت ہے ، اور اﷲ بڑا غالب بڑی حکمت والا ہے ۔
طلاق صرف دو بار تک ہے ، پھر یا تو بیوی کو اچھے طریقے سے زوجیت میں روک لینا ہے یا بھلائی کے ساتھ چھوڑ دینا ہے ، اور تمہارے لئے جائز نہیں کہ جو چیزیں تم انہیں دے چکے ہو اس میں سے کچھ واپس لو سوائے اس کے کہ دونوں کو اندیشہ ہو کہ اب رشتۂ زوجیت برقرار رکھتے ہوئے دونوں اﷲ کی حدود کو قائم نہ رکھ سکیں گے ،
پھر اگر تمہیں اندیشہ ہو کہ دونوں اﷲ کی حدود کو قائم نہ رکھ سکیں گے ، سو اندریں صورت ان پر کوئی گناہ نہیں کہ بیوی خود کچھ بدلہ دے کر اس تکلیف دہ بندھن سے آزادی لے لے ،
یہ اﷲ کی مقرر کی ہوئی حدیں ہیں ، پس تم ان سے آگے مت بڑھو اور جو لوگ اﷲ کی حدود سے تجاوز کرتے ہیں سو وہی لوگ ظالم ہیں ۔
پھر اگر اس نے تیسری مرتبہ طلاق دے دی تو اس کے بعد وہ اس کے لئے حلال نہ ہوگی یہاں تک کہ وہ کسی اور شوہر کے ساتھ نکاح کر لے ،
پھر اگر وہ دوسرا شوہر بھی طلاق دے دے تو اب ان دونوں یعنی پہلے شوہر اور اس عورت پر کوئی گناہ نہ ہوگا اگر وہ دوبارہ رشتۂ زوجیت میں پلٹ جائیں بشرطیکہ دونوں یہ خیال کریں کہ اب وہ حدود الٰہی قائم رکھ سکیں گے ،
یہ اﷲ کی مقرر کردہ حدود ہیں جنہیں وہ علم والوں کے لئے بیان فرماتا ہے ۔
اور جب تم عورتوں کو طلاق دو اور وہ اپنی عدت پوری ہونے کو آپہنچیں تو انہیں اچھے طریقے سے اپنی زوجیت میں روک لو یا انہیں اچھے طریقے سے چھوڑ دو ،
اور انہیں محض تکلیف دینے کے لئے نہ روکے رکھو کہ ان پر زیادتی کرتے رہو ،
اور جو کوئی ایسا کرے پس اس نے اپنی ہی جان پر ظلم کیا ،
اور اﷲ کے احکام کو مذاق نہ بنا لو ،
اور یاد کرو اﷲ کی اس نعمت کو جو تم پر کی گئی ہے اور اس کتاب کو جو اس نے تم پر نازل فرمائی ہے اور دانائی کی باتوں کو جن کی اس نے تمہیں تعلیم دی ہے
وہ تمہیں اس امر کی نصیحت فرماتا ہے ،
اور اﷲ سے ڈرو اور جان لو کہ بیشک اﷲ سب کچھ جاننے والا ہے ۔
اور جب تم عورتوں کو طلاق دو اور وہ اپنی عدت پوری ہونے کو آپہنچیں تو جب وہ شرعی دستور کے مطابق باہم رضامند ہو جائیں تو انہیں اپنے پرانے یا نئے شوہروں سے نکاح کرنے سے مت روکو ، اس شخص کو اس امر کی نصیحت کی جاتی ہے جو تم میں سے اﷲ پراور یوم قیامت پر ایمان رکھتا ہو ، یہ تمہارے لئے بہت ستھری اور نہایت پاکیزہ بات ہے ، اور اﷲ جانتا ہے اور تم بہت سی باتوں کو نہیں جانتے ۔
اور مائیں اپنے بچوں کو پورے دو برس تک دودھ پلائیں یہ حکم اس کے لئے ہے جو دودھ پلانے کی مدت پوری کرنا چاہے ،
اور دودھ پلانے والی ماؤں کا کھانا اور پہننا دستور کے مطابق بچے کے باپ پر لازم ہے ،
کسی جان کو اس کی طاقت سے بڑھ کر تکلیف نہ دی جائے ، اور نہ ماں کو اس کے بچے کے باعث نقصان پہنچایا جائے اور نہ باپ کو اس کی اولاد کے سبب سے ،
اور وارثوں پر بھی یہی حکم عائد ہوگا ،
پھر اگر ماں باپ دونوں باہمی رضا مندی اور مشورے سے دو برس سے پہلے ہی دودھ چھڑانا چاہیں تو ان پر کوئی گناہ نہیں ،
اور پھر اگر تم اپنی اولاد کو دایہ سے دودھ پلوانے کا ارادہ رکھتے ہو تب بھی تم پر کوئی گناہ نہیں جب کہ جو تم دستور کے مطابق دیتے ہو انہیں ادا کر دو ،
اور اﷲ سے ڈرتے رہو اور یہ جان لو کہ بیشک جو کچھ تم کرتے ہو اﷲ اسے خوب دیکھنے والا ہے ۔
اور تم میں سے جو فوت ہو جائیں اور اپنی بیویاں چھوڑ جائیں تو وہ اپنے آپ کو چار ماہ دس دن انتظار میں روکے رکھیں ، پھر جب وہ اپنی عدت پوری ہونے کو آپہنچیں تو پھر جو کچھ وہ شرعی دستور کے مطابق اپنے حق میں کریں تم پر اس معاملے میں کوئی مؤاخذہ نہیں ، اور جو کچھ تم کرتے ہو اﷲ اس سے اچھی طرح خبردار ہے ۔
اور تم پر اس بات میں کوئی گناہ نہیں کہ دوران عدت بھی ان عورتوں کو اشارۃ نکاح کا پیغام دے دو یا یہ خیال اپنے دلوں میں چھپا رکھو ، اﷲ جانتا ہے کہ تم عنقریب ان سے ذکر کرو گے مگر ان سے خفیہ طور پر بھی ایسا وعدہ نہ لو سوائے اس کے کہ تم فقط شریعت کی رو سے کنایۃ معروف بات کہہ دو ، اور اس دوران عقد نکاح کا پختہ عزم نہ کرو یہاں تک کہ مقررہ عدت اپنی انتہا کو پہنچ جائے ، اور جان لو کہ اﷲ تمہارے دلوں کی بات کو بھی جانتا ہے تو اس سے ڈرتے رہا کرو ، اور یہ بھی جان لو کہ اﷲ بڑا بخشنے والا بڑا حلم والا ہے ۔
تم پر اس بات میں بھی کوئی گناہ نہیں کہ اگر تم نے اپنی منکوحہ عورتوں کو ان کے چھونے یا ان کے مہر مقرر کرنے سے بھی پہلے طلاق دے دی ہے تو انہیں ایسی صورت میں مناسب خرچہ دے دو ، وسعت والے پر اس کی حیثیت کے مطابق لازم ہے اور تنگ دست پر اس کی حیثیت کے مطابق ، بہر طور یہ خرچہ مناسب طریق پر دیا جائے ، یہ بھلائی کرنے والوں پر واجب ہے ۔
اور اگر تم نے انہیں چھونے سے پہلے طلاق دے دی درآنحالیکہ تم ان کا مہر مقرر کر چکے تھے تو اس مہر کا جو تم نے مقرر کیا تھا نصف دینا ضروری ہے سوائے اس کے کہ وہ اپنا حق خود معاف کر دیں یا وہ شوہر جس کے ہاتھ میں نکاح کی گرہ ہے معاف کردے یعنی بجائے نصف کے زیادہ یا پورا ادا کردے ، اور اے مردو ! اگر تم معاف کر دو تو یہ تقویٰ کے قریب تر ہے ، اور کشیدگی کے ان لمحات میں بھی آپس میں احسان کرنا نہ بھولا کرو ، بیشک اﷲ تمہارے اعمال کو خوب دیکھنے والا ہے ۔
سب نمازوں کی محافظت کیا کرو اور بالخصوص درمیانی نماز کی ، اور اﷲ کے حضور سراپا ادب و نیاز بن کر قیام کیا کرو ۔
پھر اگر تم حالت خوف میں ہو تو پیادہ یا سوار جیسے بھی ہو نماز پڑھ لیا کرو ، پھر جب تم حالت امن میں آجاؤ تو انہی طریقوں پر اﷲ کی یاد کرو جو اس نے تمہیں سکھائے ہیں جنہیں تم پہلے نہیں جانتے تھے ۔
اور تم میں سے جو لوگ فوت ہوں اور اپنی بیویاں چھوڑ جائیں ان پر لازم ہے کہ مرنے سے پہلے اپنی بیویوں کے لئے انہیں ایک سال تک کا خرچہ دینے اور اپنے گھروں سے نہ نکالے جانے کی وصیت کر جائیں ،
پھر اگر وہ خود اپنی مرضی سی نکل جائیں تو دستور کے مطابق جو کچھ بھی وہ اپنے حق میں کریں تم پر اس معاملے میں کوئی گناہ نہیں ، اور اﷲ بڑا غالب بڑی حکمت والا ہے ۔
اور طلاق یافتہ عورتوں کو بھی مناسب طریقے سے خرچہ دیا جائے ، یہ پرہیزگاروں پر واجب ہے ۔
ا سی طرح اﷲ تمہارے لئے اپنے احکام واضح فرماتا ہے تاکہ تم سمجھ سکو ۔
اے حبیب ! کیا آپ نے ان لوگوں کو نہیں دیکھا جو موت کے ڈر سے اپنے گھروں سے نکل گئے حالانکہ وہ ہزاروں کی تعداد میں تھے ، تو اﷲ نے انہیں حکم دیا : مر جاؤ سو وہ مرگئے ، پھر انہیں زندہ فرما دیا ، بیشک اﷲ لوگوں پر فضل فرمانے والا ہے مگر اکثر لوگ اس کا شکر ادا نہیں کرتے ۔
اے مسلمانو ! اﷲ کی راہ میں جنگ کرو اور جان لو کہ اﷲ خوب سننے والا جاننے والا ہے ۔
کون ہے جو اﷲ کو قرض حسنہ دے پھر وہ اس کے لئے اسے کئی گنا بڑھا دے گا ، اور اﷲ ہی تمہارے رزق میں تنگی اور کشادگی کرتا ہے ، اور تم اسی کی طرف لوٹائے جاؤگے ۔
اے حبیب ! کیا آپ نے بنی اسرائیل کے اس گروہ کو نہیں دیکھا جو موسٰی علیہ السلام کے بعد ہوا ،
جب انہوں نے اپنے پیغمبر سے کہا کہ ہمارے لئے ایک بادشاہ مقرر کر دیں تاکہ ہم اس کی قیادت میں اﷲ کی راہ میں جنگ کریں ،
نبی نے ان سے فرمایا : کہیں ایسا نہ ہو کہ تم پر قتال فرض کردیا جائے تو تم قتال ہی نہ کرو ،
وہ کہنے لگے : ہمیں کیا ہوا ہے کہ ہم اﷲ کی راہ میں جنگ نہ کریں حالانکہ ہمیں اپنے گھروں سے اور اولاد سے جدا کر دیا گیا ہے ،
سو جب ان پر قتال فرض کردیا گیا تو ان میں سے چند ایک کے سوا سب پھر گئے ،
اور اﷲ ظالموں کو خوب جاننے والا ہے ۔
اور ان سے ان کے نبی نے فرمایا : بیشک اﷲ نے تمہارے لئے طالوت کو بادشاہ مقرر فرمایا ہے ،
تو کہنے لگے کہ اسے ہم پر حکمرانی کیسے مل گئی حالانکہ ہم اس سے حکومت کرنے کے زیادہ حق دار ہیں اسے تو دولت کی فراوانی بھی نہیں دی گئی ،
نبی نے فرمایا : بیشک اﷲ نے اسے تم پر منتخب کر لیا ہے اور اسے علم اور جسم میں زیادہ کشادگی عطا فرما دی ہے ،
اور اﷲ اپنی سلطنت کی امانت جسے چاہتا ہے عطا فرما دیتا ہے ، اور اﷲ بڑی وسعت والا خوب جاننے والا ہے ۔
اور ان کے نبی نے ان سے فرمایا : اس کی سلطنت کے من جانب اﷲ ہونے کی نشانی یہ ہے کہ تمہارے پاس صندوق آئے گا اس میں تمہارے رب کی طرف سے سکون قلب کا سامان ہوگا اور کچھ آل موسٰی اور آل ہارون کے چھوڑے ہوئے تبرکات ہوں گے اسے فرشتوں نے اٹھایا ہوا ہوگا ، اگر تم ایمان والے ہو تو بیشک اس میں تمہارے لئے بڑی نشانی ہے ۔
پھرجب طالوت اپنے لشکروں کو لے کر شہر سے نکلا ، تو اس نے کہا : بیشک اﷲ تمہیں ایک نہر کے ذریعے آزمانے والا ہے ، پس جس نے اس میں سے پانی پیا سو وہ میرے ساتھیوں میں سے نہیں ہوگا ، اور جو اس کو نہیں پئے گا پس وہی میری جماعت سے ہوگا مگر جو شخص ایک چلو کی حد تک اپنے ہاتھ سے پی لے اس پر کوئی حرج نہیں ،
سو ان میں سے چند لوگوں کے سوا باقی سب نے اس سے پانی پی لیا ،
پس جب طالوت اور ان کے ایمان والے ساتھی نہر کے پار چلے گئے ، تو کہنے لگے : آج ہم میں جالوت اور اس کی فوجوں سے مقابلے کی طاقت نہیں ،
جو لوگ یہ یقین رکھتے تھے کہ وہ شہید ہو کر یا مرنے کے بعد اﷲ سے ملاقات کا شرف پانے والے ہیں ، کہنے لگے : کئی مرتبہ اﷲ کے حکم سے تھوڑی سی جماعت خاصی بڑی جماعت پر غالب آجاتی ہے ، اور اﷲ صبر کرنے والوں کو اپنی معیت سے نوازتا ہے ۔
اور جب وہ جالوت اور اس کی فوجوں کے مقابل ہوئے تو عرض کرنے لگے : اے ہمارے پروردگار ! ہم پر صبر میں وسعت ارزانی فرما اور ہمیں ثابت قدم رکھ اور ہمیں کافروں پر غلبہ عطا فرما ۔
پھر انہوں نے ان جالوتی فوجوں کو اللہ کے امر سے شکست دی ، اور داؤد علیہ السلام نے جالوت کو قتل کر دیا اور اﷲ نے ان کو یعنی داؤد علیہ السلام کو حکومت اور حکمت عطا فرمائی اور انہیں جو چاہا سکھایا ، اور اگر اﷲ لوگوں کے ایک گروہ کو دوسرے گروہ کے ذریعے نہ ہٹاتا رہتا تو زمین میں انسانی زندگی بعض جابروں کے مسلسل تسلط اور ظلم کے باعث برباد ہو جاتی مگر اﷲ تمام جہانوں پر بڑا فضل فرمانے والا ہے ۔
یہ اﷲ کی آیتیں ہیں ہم انہیں اے حبیب ! آپ پر سچائی کے ساتھ پڑھتے ہیں ، اور بیشک آپ رسولوں میں سے ہیں ۔
یہ سب رسول جو ہم نے مبعوث فرمائے ہم نے ان میں سے بعض کو بعض پر فضیلت دی ہے ، ان میں سے کسی سے اﷲ نے براہ راست کلام فرمایا اور کسی کو درجات میں سب پر فوقیت دی یعنی حضور نبی اکرم صلی اللہ علیہ وآلہ وسلم کو جملہ درجات میں سب پر بلندی عطا فرمائی ، اور ہم نے مریم کے فرزند عیسٰی علیہ السلام کو واضح نشانیاں عطا کیں اور ہم نے پاکیزہ روح کے ذریعے اس کی مدد فرمائی ،
اور اگر اﷲ چاہتا تو ان رسولوں کے پیچھے آنے والے لوگ اپنے پاس کھلی نشانیاں آجانے کے بعد آپس میں کبھی بھی نہ لڑتے جھگڑتے مگر انہوں نے اس آزادانہ توفیق کے باعث جو انہیں اپنے کئے پر اﷲ کے حضور جواب دہ ہونے کے لئے دی گئی تھی اختلاف کیا پس ان میں سے کچھ ایمان لائے اور ان میں سے کچھ نے کفر اختیار کیا ،
اور یہ بات یاد رکھو کہ اگر اﷲ چاہتا یعنی انہیں ایک ہی بات پر مجبور رکھتا تو وہ کبھی بھی باہم نہ لڑتے ، لیکن اﷲ جو چاہتا ہے کرتا ہے ۔
اے ایمان والو ! جو کچھ ہم نے تمہیں عطا کیا ہے اس میں سے اﷲ کی راہ میں خرچ کرو قبل اس کے کہ وہ دن آجائے جس میں نہ کوئی خرید و فروخت ہوگی اور کافروں کے لئے نہ کوئی دوستی کار آمد ہوگی اور نہ کوئی سفارش ، اور یہ کفار ہی ظالم ہیں ۔
اﷲ ، اس کے سوا کوئی عبادت کے لائق نہیں ، ہمیشہ زندہ رہنے والا ہے سارے عالم کو اپنی تدبیر سے قائم رکھنے والا ہے ، نہ اس کو اونگھ آتی ہے اور نہ نیند جو کچھ آسمانوں میں ہے اور جو کچھ زمین میں ہے سب اسی کا ہے ، کون ایسا شخص ہے جو اس کے حضور اس کے اذن کے بغیر سفارش کر سکے ، جو کچھ مخلوقات کے سامنے ہو رہا ہے یا ہو چکا ہے اور جو کچھ ان کے بعد ہونے والا ہے وہ سب جانتا ہے ، اور وہ اس کی معلومات میں سے کسی چیز کا بھی احاطہ نہیں کر سکتے مگر جس قدر وہ چاہے ، اس کی کرسیء سلطنت و قدرت تمام آسمانوں اور زمین کو محیط ہے ، اور اس پر ان دونوں یعنی زمین و آسمان کی حفاظت ہرگز دشوار نہیں ، وہی سب سے بلند رتبہ بڑی عظمت والا ہے ۔
دین میں کوئی زبردستی نہیں ، بیشک ہدایت گمراہی سے واضح طور پر ممتاز ہو چکی ہے ، سو جو کوئی معبودان باطلہ کا انکار کر دے اور اﷲ پر ایمان لے آئے تو اس نے ایک ایسا مضبوط حلقہ تھام لیا جس کے لئے ٹوٹنا ممکن نہیں ، اور اﷲ خوب سننے والا جاننے والا ہے ۔
اﷲ ایمان والوں کا کارساز ہے وہ انہیں تاریکیوں سے نکال کر نور کی طرف لے جاتا ہے ، اور جو لوگ کافر ہیں ان کے حمایتی شیطان ہیں وہ انہیں حق کی روشنی سے نکال کر باطل کی تاریکیوں کی طرف لے جاتے ہیں ، یہی لوگ جہنمی ہیں ، وہ اس میں ہمیشہ رہیں گے ۔
اے حبیب ! کیا آپ نے اس شخص کو نہیں دیکھا جو اس وجہ سے کہ اﷲ نے اسے سلطنت دی تھی ابراہیم علیہ السلام سے خود اپنے رب ہی کے بارے میں جھگڑا کرنے لگا ، جب ابراہیم علیہ السلام نے کہا : میرا رب وہ ہے جو زندہ بھی کرتا ہے اور مارتا بھی ہے ، تو جوابا کہنے لگا : میں بھی زندہ کرتا ہوں اور مارتا ہوں ، ابراہیم علیہ السلام نے کہا : بیشک اﷲ سورج کو مشرق کی طرف سے نکالتا ہے تو اسے مغرب کی طرف سے نکال لا ! سو وہ کافر دہشت زدہ ہو گیا ، اور اﷲ ظالم قوم کو حق کی راہ نہیں دکھاتا ۔
یا اسی طرح اس شخص کو نہیں دیکھا جو ایک بستی پر سے گزرا جو اپنی چھتوں پر گری پڑی تھی تو اس نے کہا کہ اﷲ اس کی موت کے بعد اسے کیسے زندہ فرمائے گا ، سو اپنی قدرت کا مشاہدہ کرانے کے لئے اﷲ نے اسے سو برس تک مردہ رکھا پھر اسے زندہ کیا ، بعد ازاں پوچھا : تو یہاں مرنے کے بعد کتنی دیر ٹھہرا رہا ہے ؟
اس نے کہا : میں ایک دن یا ایک دن کا بھی کچھ حصہ ٹھہرا ہوں ، فرمایا : نہیں بلکہ تو سو برس پڑا رہا ہے پس اب تو اپنے کھانے اور پینے کی چیزوں کو دیکھ وہ متغیر باسی بھی نہیں ہوئیں اور اب اپنے گدھے کی طرف نظر کر جس کی ہڈیاں بھی سلامت نہیں رہیں
اور یہ اس لئے کہ ہم تجھے لوگوں کے لئے اپنی قدرت کی نشانی بنا دیں اور اب ان ہڈیوں کی طرف دیکھ ہم انہیں کیسے جنبش دیتے اور اٹھاتے ہیں پھر انہیں گوشت کا لباس پہناتے ہیں ، جب یہ معاملہ اس پر خوب آشکار ہو گیا تو بول اٹھا : میں مشاہداتی یقین سے جان گیا ہوں کہ بیشک اﷲ ہر چیز پر خوب قادر ہے ۔
اور وہ واقعہ بھی یاد کریں جب ابراہیم علیہ السلام نے عرض کیا : میرے رب ! مجھے دکھا دے کہ تو مردوں کو کس طرح زندہ فرماتا ہے ؟ ارشاد ہوا : کیا تم یقین نہیں رکھتے ؟ اس نے عرض کیا : کیوں نہیں یقین رکھتا ہوں لیکن چاہتا ہوں کہ میرے دل کو بھی خوب سکون نصیب ہو جائے ، ارشاد فرمایا : سو تم چار پرندے پکڑ لو پھر انہیں اپنی طرف مانوس کر لو پھر انہیں ذبح کر کے ان کا ایک ایک ٹکڑا ایک ایک پہاڑ پر رکھ دو پھر انہیں بلاؤ وہ تمہارے پاس دوڑتے ہوئے آجائیں گے ، اور جان لو کہ یقینا اﷲ بڑا غالب بڑی حکمت والا ہے ۔
جو لوگ اﷲ کی راہ میں اپنے مال خرچ کرتے ہیں ان کی مثال اس دانے کی سی ہے جس سے سات بالیاں اگیں اور پھر ہر بالی میں سو دانے ہوں یعنی سات سو گنا اجر پاتے ہیں ، اور اﷲ جس کے لئے چاہتا ہے اس سے بھی اضافہ فرما دیتا ہے ، اور اﷲ بڑی وسعت والا خوب جاننے والا ہے ۔
جو لوگ اﷲ کی راہ میں اپنے مال خرچ کرتے ہیں پھر اپنے خرچ کئے ہوئے کے پیچھے نہ احسان جتلاتے ہیں اور نہ اذیت دیتے ہیں ان کے لئے ان کے رب کے پاس ان کا اجر ہے اور روز قیامت ان پر نہ کوئی خوف ہوگا اور نہ وہ غمگین ہوں گے ۔
سائل سے نرمی کے ساتھ گفتگو کرنا اور درگزر کرنا اس صدقہ سے کہیں بہتر ہے جس کے بعد اس کی دل آزاری ہو ، اور اﷲ بے نیاز بڑا حلم والا ہے ۔
اے ایمان والو ! اپنے صدقات بعد ازاں احسان جتا کر اور دکھ دے کر اس شخص کی طرح برباد نہ کر لیا کرو جو مال لوگوں کے دکھانے کے لئے خرچ کرتا ہے اور نہ اﷲ پر ایمان رکھتا ہے اور نہ روز قیامت پر ، اس کی مثال ایک ایسے چکنے پتھر کی سی ہے جس پر تھوڑی سی مٹی پڑی ہو پھر اس پر زوردار بارش ہو تو وہ اسے پھر وہی سخت اور صاف پتھر کر کے ہی چھوڑ دے ، سو اپنی کمائی میں سے ان ریاکاروں کے ہاتھ کچھ بھی نہیں آئے گا ، اور اﷲ کافر قوم کو ہدایت نہیں فرماتا ۔
اور جو لوگ اپنے مال اﷲ کی رضا حاصل کرنے اور اپنے آپ کو ایمان و اطاعت پر مضبوط کرنے کے لئے خرچ کرتے ہیں ان کی مثال ایک ایسے باغ کی سی ہے جو اونچی سطح پر ہو اس پر زوردار بارش ہو تو وہ دوگنا پھل لائے ، اور اگر اسے زوردار بارش نہ ملے تو اسے شبنم یا ہلکی سی پھوار بھی کافی ہو ، اور اﷲ تمہارے اعمال کو خوب دیکھنے والا ہے ۔
کیا تم میں سے کوئی شخص یہ پسند کرے گا کہ اس کے پاس کھجوروں اور انگوروں کا ایک باغ ہو جس کے نیچے نہریں بہتی ہوں اس کے لئے اس میں کھجوروں اور انگوروں کے علاوہ بھی ہر قسم کے پھل ہوں اور ایسے وقت میں اسے بڑھاپا آپہنچے اور ابھی اس کی اولاد بھی ناتواں ہو اور ایسے وقت میں اس باغ پر ایک بگولا آجائے جس میں نری آگ ہو اور وہ باغ جل جائے تو اس کی محرومی اور پریشانی کا عالم کیا ہو گا ، اسی طرح اﷲ تمہارے لئے نشانیاں واضح طور پر بیان فرماتا ہے تاکہ تم غور کرو سو کیا تم چاہتے ہو کہ آخرت میں تمہارے اعمال کا باغ بھی ریاکاری کی آگ میں جل کر بھسم ہو جائے اور تمہیں سنبھالا دینے والا بھی کوئی نہ ہو ۔
اے ایمان والو ! ان پاکیزہ کمائیوں میں سے اور اس میں سے جو ہم نے تمہارے لئے زمین سے نکالا ہے اﷲ کی راہ میں خرچ کیا کرو اور اس میں سے گندے مال کو اﷲ کی راہ میں خرچ کرنے کا ارادہ مت کرو کہ اگر وہی تمہیں دیا جائے تو تم خود اسے ہرگز نہ لو سوائے اس کے کہ تم اس میں چشم پوشی کر لو ، اور جان لو کہ بیشک اﷲ بے نیاز لائق ہر حمد ہے ۔
شیطان تمہیں اﷲ کی راہ میں خرچ کرنے سے روکنے کے لئے تنگدستی کا خوف دلاتا ہے اور بے حیائی کا حکم دیتا ہے ، اور اﷲ تم سے اپنی بخشش اور فضل کا وعدہ فرماتا ہے ، اور اﷲ بہت وسعت والا خوب جاننے والا ہے ۔
جسے چاہتا ہے دانائی عطا فرما دیتا ہے ، اور جسے حکمت و دانائی عطا کی گئی اسے بہت بڑی بھلائی نصیب ہوگئی ، اور صرف وہی لوگ نصیحت حاصل کرتے ہیں جو صاحب عقل و دانش ہیں ۔
اور تم جو کچھ بھی خرچ کرو یا تم جو منت بھی مانو تو اﷲ اسے یقینا جانتا ہے ، اور ظالموں کے لئے کوئی مددگار نہیں ۔
اگر تم خیرات ظاہر کر کے دو تو یہ بھی اچھا ہے اس سے دوسروں کو ترغیب ہوگی ، اور اگر تم انہیں مخفی رکھو اور وہ محتاجوں کو پہنچا دو تو یہ تمہارے لئے اور بہتر ہے ، اور اﷲ اس خیرات کی وجہ سے تمہارے کچھ گناہوں کو تم سے دور فرما دے گا ، اور اﷲ تمہارے اعمال سے باخبر ہے ۔
ان کا ہدایت یافتہ ہو جانا آپ کے ذمہ نہیں بلکہ اﷲ ہی جسے چاہتا ہے ہدایت سے نوازتا ہے ، اور تم جو مال بھی خرچ کرو سو وہ تمہارے اپنے فائدے میں ہے ، اور اﷲ کی رضاجوئی کے سوا تمہارا خرچ کرنا مناسب ہی نہیں ہے ، اور تم جو مال بھی خرچ کرو گے اس کا اجر تمہیں پورا پورا دیا جائے گا اور تم پر کوئی ظلم نہیں کیا جائے گا ۔
خیرات ان فقراءکا حق ہے جو اﷲ کی راہ میں کسب معاش سے روک دیئے گئے ہیں وہ امور دین میں ہمہ وقت مشغول رہنے کے باعث زمین میں چل پھر بھی نہیں سکتے ان کے زھدا طمع سے باز رہنے کے باعث نادان جو ان کے حال سے بے خبر ہے انہیں مالدار سمجھے ہوئے ہے ، تم انہیں ان کی صورت سے پہچان لو گے ، وہ لوگوں سے بالکل سوال ہی نہیں کرتے کہ کہیں مخلوق کے سامنے گڑگڑانا نہ پڑے ، اور تم جو مال بھی خرچ کرو تو بیشک اﷲ اسے خوب جانتا ہے ۔
جو لوگ اﷲ کی راہ میں شب و روز اپنے مال پوشیدہ اور ظاہر خرچ کرتے ہیں تو ان کے لئے ان کے رب کے پاس ان کا اجر ہے اور روز قیامت ان پر نہ کوئی خوف ہوگا اور نہ وہ رنجیدہ ہوں گے ۔
جو لوگ سود کھاتے ہیں وہ روز قیامت کھڑے نہیں ہو سکیں گے مگر جیسے وہ شخص کھڑا ہوتا ہے جسے شیطان آسیب نے چھو کر بدحواس کر دیا ہو ، یہ اس لئے کہ وہ کہتے تھے کہ تجارت خرید و فروخت بھی تو سود کی مانند ہے ، حالانکہ اﷲ نے تجارت سوداگری کو حلال فرمایا ہے اور سود کو حرام کیا ہے ، پس جس کے پاس اس کے رب کی جانب سے نصیحت پہنچی سو وہ سود سے باز آگیا تو جو پہلے گزر چکا وہ اسی کا ہے ، اور اس کا معاملہ اﷲ کے سپرد ہے ، اور جس نے پھر بھی لیا سو ایسے لوگ جہنمی ہیں ، وہ اس میں ہمیشہ رہیں گے ۔
اور اﷲ سود کو مٹاتا ہے یعنی سودی مال سے برکت کو ختم کرتا ہے اور صدقات کو بڑھاتا ہے یعنی صدقہ کے ذریعے مال کی برکت کو زیادہ کرتا ہے ، اور اﷲ کسی بھی ناسپاس نافرمان کو پسند نہیں کرتا ۔
بیشک جو لوگ ایمان لائے اور انہوں نے نیک اعمال کئے اور نماز قائم رکھی اور زکوٰۃ دیتے رہے ان کے لئے ان کے رب کے پاس ان کا اجر ہے ، اور ان پر آخرت میں نہ کوئی خوف ہوگا اور نہ وہ رنجیدہ ہوں گے ۔
اے ایمان والو ! اﷲ سے ڈرو اور جو کچھ بھی سود میں سے باقی رہ گیا ہے چھوڑ دو اگر تم صدق دل سے ایمان رکھتے ہو ۔
پھر اگر تم نے ایسا نہ کیا تو اﷲ اور اس کے رسول صلی اللہ علیہ وآلہ وسلم کی طرف سے اعلان جنگ پر خبردار ہو جاؤ ، اور اگر تم توبہ کر لو تو تمہارے لئے تمہارے اصل مال جائز ہیں ، نہ تم خود ظلم کرو اور نہ تم پر ظلم کیا جائے ۔
اور اگر قرض دار تنگدست ہو تو خوشحالی تک مہلت دی جانی چاہئے ، اور تمہارا قرض کو معاف کر دینا تمہارے لئے بہتر ہے اگر تمہیں معلوم ہو کہ غریب کی دل جوئی اﷲ کی نگاہ میں کیا مقام رکھتی ہے ۔
اور اس دن سے ڈرو جس میں تم اﷲ کی طرف لوٹائے جاؤ گے ، پھر ہر شخص کو جو کچھ عمل اس نے کیا ہے اس کی پوری پوری جزا دی جائے گی اور ان پر ظلم نہیں ہوگا ۔
اے ایمان والو ! جب تم کسی مقررہ مدت تک کے لئے آپس میں قرض کا معاملہ کرو تو اسے لکھ لیا کرو ،
اور تمہارے درمیان جو لکھنے والا ہو اسے چاہئے کہ انصاف کے ساتھ لکھے اور لکھنے والا لکھنے سے انکار نہ کرے جیسا کہ اسے اﷲ نے لکھنا سکھایا ہے ،
پس وہ لکھ دے یعنی شرع اور ملکی دستور کے مطابق وثیقہ نویسی کا حق پوری دیانت سے ادا کرے ،
اور مضمون وہ شخص لکھوائے جس کے ذمہ حق یعنی قرض ہو
اور اسے چاہئے کہ اﷲ سے ڈرے جو اس کا پروردگار ہے اور اس زر قرض میں سے لکھواتے وقت کچھ بھی کمی نہ کرے ،
پھر اگر وہ شخص جس کے ذمہ حق واجب ہوا ہے ناسمجھ یا ناتواں ہو یا خود مضمون لکھوانے کی صلاحیت نہ رکھتا ہو تو اس کے کارندے کو چاہئے کہ وہ انصاف کے ساتھ لکھوا دے ،
اور اپنے لوگوں میں سے دو مردوں کو گواہ بنا لو ، پھر اگر دونوں مرد میسر نہ ہوں تو ایک مرد اور دو عورتیں ہوں یہ ان لوگوں میں سے ہوں جنہیں تم گواہی کے لئے پسند کرتے ہو یعنی قابل اعتماد سمجھتے ہو تاکہ ان دو میں سے ایک عورت بھول جائے تو اس ایک کو دوسری یاد دلا دے ،
اور گواہوں کو جب بھی گواہی کے لئے بلایا جائے وہ انکار نہ کریں ، اور معاملہ چھوٹا ہو یا بڑا اسے اپنی میعاد تک لکھ رکھنے میں اکتایا نہ کرو ،
یہ تمہارا دستاویز تیار کر لینا اﷲ کے نزدیک زیادہ قرین انصاف ہے اور گواہی کے لئے مضبوط تر اور یہ اس کے بھی قریب تر ہے کہ تم شک میں مبتلا نہ ہو سوائے اس کے کہ دست بدست ایسی تجارت ہو جس کا لین دین تم آپس میں کرتے رہتے ہو تو تم پر اس کے نہ لکھنے کا کوئی گناہ نہیں ،
اور جب بھی آپس میں خرید و فروخت کرو تو گواہ بنا لیا کرو ،
اور نہ لکھنے والے کو نقصان پہنچایا جائے اور نہ گواہ کو ، اور اگر تم نے ایسا کیا تو یہ تمہاری حکم شکنی ہوگی ،
اور اﷲ سے ڈرتے رہو ، اور اﷲ تمہیں معاملات کی تعلیم دیتا ہے اور اﷲ ہر چیز کا خوب جاننے والا ہے ۔
اور اگر تم سفر پر ہو اور کوئی لکھنے والا نہ پاؤ تو باقبضہ رہن رکھ لیا کرو ، پھر اگر تم میں سے ایک کو دوسرے پر اعتماد ہو تو جس کی دیانت پر اعتماد کیا گیا اسے چاہئے کہ اپنی امانت ادا کر دے اور وہ اﷲ سے ڈرتا رہے جو اس کا پالنے والا ہے ، اور تم گواہی کو چھپایا نہ کرو ، اور جو شخص گواہی چھپاتا ہے تو یقینا اس کا دل گنہگار ہے ، اور اﷲ تمہارے اعمال کو خوب جاننے والا ہے ۔
جو کچھ آسمانوں میں اور زمین میں ہے سب اﷲ کے لئے ہے ، وہ باتیں جو تمہارے دلوں میں ہیں خواہ انہیں ظاہر کرو یا انہیں چھپاؤ اﷲ تم سے اس کا حساب لے گا ، پھر جسے وہ چاہے گا بخش دے گا اور جسے چاہے گا عذاب دے گا ، اور اﷲ ہر چیز پر کامل قدرت رکھتا ہے ۔
وہ رسول صلی اللہ علیہ وآلہ وسلم اس پر ایمان لائے یعنی اس کی تصدیق کی جو کچھ ان پر ان کے رب کی طرف سے نازل کیا گیا اور اہل ایمان نے بھی ، سب ہی دل سے اﷲ پر اور اس کے فرشتوں پر اور اس کی کتابوں پر اور اس کے رسولوں پر ایمان لائے ، نیز کہتے ہیں : ہم اس کے پیغمبروں میں سے کسی کے درمیان بھی ایمان لانے میں فرق نہیں کرتے ، اور اﷲ کے حضور عرض کرتے ہیں : ہم نے تیرا حکم سنا اور اطاعت قبول کی ، اے ہمارے رب ! ہم تیری بخشش کے طلب گار ہیں اور ہم سب کو تیری ہی طرف لوٹنا ہے ۔
اﷲ کسی جان کو اس کی طاقت سے بڑھ کر تکلیف نہیں دیتا ، اس نے جو نیکی کمائی اس کے لئے اس کا اجر ہے اور اس نے جو گناہ کمایا اس پر اس کا عذاب ہے ، اے ہمارے رب ! اگر ہم بھول جائیں یا خطا کر بیٹھیں تو ہماری گرفت نہ فرما ، اے ہمارے پروردگار ! اور ہم پر اتنا بھی بوجھ نہ ڈال جیسا تو نے ہم سے پہلے لوگوں پر ڈالا تھا ، اے ہمارے پروردگار ! اور ہم پر اتنا بوجھ بھی نہ ڈال جسے اٹھانے کی ہم میں طاقت نہیں ، اور ہمارے گناہوں سے درگزر فرما ، اور ہمیں بخش دے ، اور ہم پر رحم فرما ، تو ہی ہمارا کارساز ہے پس ہمیں کافروں کی قوم پر غلبہ عطا فرما
الف لام میم حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ۔
اﷲ ، اس کے سوا کوئی لائق عبادت نہیں وہ ہمیشہ زندہ رہنے والا ہے سارے عالم کو اپنی تدبیر سے قائم رکھنے والا ہے ۔
اے حبیب ! اسی نے یہ کتاب آپ پر حق کے ساتھ نازل فرمائی ہے یہ ان سب کتابوں کی تصدیق کرنے والی ہے جو اس سے پہلے اتری ہیں اور اسی نے تورات اور انجیل نازل فرمائی ہے ۔
جیسے اس سے قبل لوگوں کی رہنمائی کے لئے کتابیں اتاری گئیں اور اب اسی طرح اس نے حق اور باطل میں امتیاز کرنے والا قرآن نازل فرمایا ہے ، بیشک جو لوگ اﷲ کی آیتوں کا انکار کرتے ہیں ان کے لئے سنگین عذاب ہے ، اور اﷲ بڑا غالب انتقام لینے والا ہے ۔
یقینا اﷲ پر زمین اور آسمان کی کوئی بھی چیز مخفی نہیں ۔
وہی ہے جو ماؤں کے رحموں میں تمہاری صورتیں جس طرح چاہتا ہے بناتا ہے ، اس کے سوا کوئی لائق پرستش نہیں وہ بڑا غالب بڑی حکمت والا ہے ۔
وہی ہے جس نے آپ پر کتاب نازل فرمائی جس میں سے کچھ آیتیں محکم یعنی ظاہرا بھی صاف اور واضح معنی رکھنے والی ہیں وہی احکام کتاب کی بنیاد ہیں اور دوسری آیتیں متشابہ یعنی معنی میں کئی احتمال اور اشتباہ رکھنے والی ہیں ، سو وہ لوگ جن کے دلوں میں کجی ہے اس میں سے صرف متشابہات کی پیروی کرتے ہیں فقط فتنہ پروری کی خواہش کے زیر اثر اور اصل مراد کی بجائے من پسند معنی مراد لینے کی غرض سے ، اور اس کی اصل مراد کو اﷲ کے سوا کوئی نہیں جانتا ، اور علم میں کامل پختگی رکھنے والے کہتے ہیں کہ ہم اس پر ایمان لائے ، ساری کتاب ہمارے رب کی طرف سے اتری ہے ، اور نصیحت صرف اہل دانش کو ہی نصیب ہوتی ہے ۔
اور عرض کرتے ہیں : اے ہمارے رب ! ہمارے دلوں میں کجی پیدا نہ کر اس کے بعد کہ تو نے ہمیں ہدایت سے سرفراز فرمایا ہے اور ہمیں خاص اپنی طرف سے رحمت عطا فرما ، بیشک تو ہی بہت عطا فرمانے والا ہے ۔
اے ہمارے رب ! بیشک تو اس دن کہ جس میں کوئی شک نہیں سب لوگوں کو جمع فرمانے والا ہے ، یقینا اﷲ اپنے وعدہ کے خلاف نہیں کرتا ۔
بیشک جنہوں نے کفر کیا نہ ان کے مال انہیں اﷲ کے عذاب سے کچھ بھی بچا سکیں گے اور نہ ان کی اولاد ، اور وہی لوگ دوزخ کا ایندھن ہیں ۔
ان کا بھی قوم فرعون اور ان سے پہلی قوموں جیسا طریقہ ہے ، جنہوں نے ہماری آیتوں کو جھٹلایا تو اﷲ نے ان کے گناہوں کے باعث انہیں پکڑ لیا ، اور اﷲ سخت عذاب دینے والا ہے ۔
کافروں سے فرما دیں : تم عنقریب مغلوب ہو جاؤ گے اور جہنم کی طرف ہانکے جاؤ گے ، اور وہ بہت ہی برا ٹھکانا ہے ۔
بیشک تمہارے لئے ان دو جماعتوں میں ایک نشانی ہے جو میدان بدر میں آپس میں مقابل ہوئیں ، ایک جماعت نے اﷲ کی راہ میں جنگ کی اور دوسری کافر تھی وہ انہیں اپنی آنکھوں سے اپنے سے دوگنا دیکھ رہے تھے ، اور اﷲ اپنی مدد کے ذریعے جسے چاہتا ہے تقویت دیتا ہے ، یقینا اس واقعہ میں آنکھ والوں کے لئے بڑی عبرت ہے ۔
لوگوں کے لئے ان خواہشات کی محبت خوب آراستہ کر دی گئی ہے جن میں عورتیں اور اولاد اور سونے اور چاندی کے جمع کئے ہوئے خزانے اور نشان کئے ہوئے خوبصورت گھوڑے اور مویشی اور کھیتی شامل ہیں ، یہ سب دنیوی زندگی کا سامان ہے ، اور اﷲ کے پاس بہتر ٹھکانا ہے ۔
اے حبیب ! آپ فرما دیں : کیا میں تمہیں ان سب سے بہترین چیز کی خبر دوں ؟ ہاں پرہیزگاروں کے لئے ان کے رب کے پاس ایسی جنتیں ہیں جن کے نیچے نہریں بہتی ہیں وہ ان میں ہمیشہ رہیں گے ان کے لئے پاکیزہ بیویاں ہوں گی اور سب سے بڑی بات یہ کہ اﷲ کی طرف سے خوشنودی نصیب ہوگی ، اور اﷲ بندوں کو خوب دیکھنے والا ہے ۔
یہ وہ لوگ ہیں جو کہتے ہیں : اے ہمارے رب ! ہم یقینا ایمان لے آئے ہیں سو ہمارے گناہ معاف فرما دے اور ہمیں دوزخ کے عذاب سے بچا لے ۔
یہ لوگ صبر کرنے والے ہیں اور قول و عمل میں سچائی والے ہیں اور ادب و اطاعت میں جھکنے والے ہیں اور اﷲ کی راہ میں خرچ کرنے والے ہیں اور رات کے پچھلے پہر اٹھ کر اﷲ سے معافی مانگنے والے ہیں ۔
اﷲ نے اس بات پر گواہی دی کہ اس کے سوا کوئی لائق عبادت نہیں اور فرشتوں نے اور علم والوں نے بھی اور ساتھ یہ بھی کہ وہ ہر تدبیر عدل کے ساتھ فرمانے والا ہے ، اس کے سوا کوئی لائق پرستش نہیں وہی غالب حکمت والا ہے ۔
بیشک دین اﷲ کے نزدیک اسلام ہی ہے ، اور اہل کتاب نے جو اپنے پاس علم آجانے کے بعد اختلاف کیا وہ صرف باہمی حسد و عناد کے باعث تھا ، اور جو کوئی اﷲ کی آیتوں کا انکار کرے تو بیشک اﷲ حساب میں جلدی فرمانے والا ہے ۔
اے حبیب ! اگر پھر بھی آپ سے جھگڑا کریں تو فرما دیں کہ میں نے اور جس نے بھی میری پیروی کی اپنا روئے نیاز اﷲ کے حضور جھکا دیا ہے ، اور آپ اہل کتاب اور ان پڑھ لوگوں سے فرما دیں : کیا تم بھی اﷲ کے حضور جھکتے ہو یعنی اسلام قبول کرتے ہو ؟ پھر اگر وہ فرمانبرداری اختیار کر لیں تو وہ حقیقتا ہدایت پا گئے ، اور اگر منہ پھیر لیں تو آپ کے ذمہ فقط حکم پہنچا دینا ہی ہے ، اور اﷲ بندوں کو خوب دیکھنے والا ہے ۔
یقینا جو لوگ اﷲ کی آیتوں کا انکار کرتے ہیں اور انبیاءکو ناحق قتل کرتے ہیں اور لوگوں میں سے بھی انہیں قتل کرتے ہیں جو عدل و انصاف کا حکم دیتے ہیں سو آپ انہیں دردناک عذاب کی خبر سنا دیں ۔
یہ وہ لوگ ہیں جن کے اعمال دنیا اور آخرت دونوں میں غارت ہوگئے اور ان کا کوئی مددگار نہیں ہوگا ۔
کیا آپ نے ان لوگوں کو نہیں دیکھا جنہیں علم کتاب میں سے ایک حصہ دیا گیا وہ کتاب الٰہی کی طرف بلائے جاتے ہیں تاکہ وہ کتاب ان کے درمیان نزاعات کا فیصلہ کر دے تو پھر ان میں سے ایک طبقہ منہ پھیر لیتا ہے اور وہ روگردانی کرنے والے ہی ہیں ۔
یہ روگردانی کی جرأت اس لئے کہ وہ کہتے ہیں کہ ہمیں گنتی کے چند دنوں کے سوا دوزخ کی آگ مس نہیں کرے گی ، اور وہ اﷲ پر جو بہتان باندھتے رہتے ہیں اس نے ان کو اپنے دین کے بارے میں فریب میں مبتلا کر دیا ہے ۔
سو کیا حال ہو گا جب ہم ان کو اس دن جس کے بپا ہونے میں کوئی شک نہیں جمع کریں گے ، اور جس جان نے جو کچھ بھی اعمال میں سے کمایا ہو گا اسے اس کا پورا پورا بدلہ دیا جائے گا اور ان پر کوئی ظلم نہیں کیا جائے گا ۔
اے حبیب ! یوں عرض کیجئے : اے اﷲ ، سلطنت کے مالک ! تو جسے چاہے سلطنت عطا فرما دے اور جس سے چاہے سلطنت چھین لے اور تو جسے چاہے عزت عطا فرما دے اور جسے چاہے ذلت دے ، ساری بھلائی تیرے ہی دست قدرت میں ہے ، بیشک تو ہر چیز پر بڑی قدرت والا ہے ۔
تو ہی رات کو دن میں داخل کرتا ہے اور دن کو رات میں داخل کرتا ہے اور تو ہی زندہ کو مردہ سے نکالتا ہے اورمردہ کو زندہ سے نکالتا ہے اور جسے چاہتا ہے بغیر حساب کے اپنی نوازشات سے بہرہ اندوز کرتا ہے ۔
مسلمانوں کو چاہئے کہ اہل ایمان کو چھوڑ کر کافروں کو دوست نہ بنائیں اور جو کوئی ایسا کرے گا اس کے لئے اﷲ کی دوستی میں سے کچھ نہیں ہوگا سوائے اس کے کہ تم ان کے شر سے بچنا چاہو ، اور اﷲ تمہیں اپنی ذات کے غضب سے ڈراتا ہے ، اور اﷲ ہی کی طرف لوٹ کر جانا ہے ۔
آپ فرما دیں کہ جو تمہارے سینوں میں ہے خواہ تم اسے چھپاؤ یا اسے ظاہر کر دو اﷲ اسے جانتا ہے ، اور جو کچھ آسمانوں اور زمین میں ہے وہ خوب جانتا ہے ، اور اﷲ ہر چیز پر بڑا قادر ہے ۔
جس دن ہر جان ہر اس نیکی کو بھی اپنے سامنے حاضر پا لے گی جو اس نے کی تھی اور ہر برائی کو بھی جو اس نے کی تھی ، تو وہ آرزو کرے گی : کاش ! میرے اور اس برائی یا اس دن کے درمیان بہت زیادہ فاصلہ ہوتا ، اور اﷲ تمہیں اپنی ذات کے غضب سے ڈراتا ہے ، اور اﷲ بندوں پر بہت مہربان ہے ۔
اے حبیب ! آپ فرما دیں : اگر تم اﷲ سے محبت کرتے ہو تو میری پیروی کرو تب اﷲ تمہیں اپنا محبوب بنا لے گا اور تمہارے لئے تمہارے گناہ معاف فرما دے گا ، اور اﷲ نہایت بخشنے والا مہربان ہے ۔
آپ فرما دیں کہ اﷲ اور رسول صلی اللہ علیہ وآلہ وسلم کی اطاعت کرو پھر اگر وہ روگردانی کریں تو اﷲ کافروں کو پسند نہیں کرتا ۔
بیشک اﷲ نے آدم علیہ السلام کو اور نوح علیہ السلام کو اور آل ابراہیم کو اور آل عمران کو سب جہان والوں پر بزرگی میں منتخب فرما لیا ۔
یہ ایک ہی نسل ہے ان میں سے بعض بعض کی اولاد ہیں ، اور اﷲ خوب سننے والا خوب جاننے والا ہے ۔
اور یاد کریں جب عمران کی بیوی نے عرض کیا : اے میرے رب ! جو میرے پیٹ میں ہے میں اسے دیگر ذمہ داریوں سے آزاد کر کے خالص تیری نذر کرتی ہوں سو تو میری طرف سے یہ نذرانہ قبول فرما لے ، بیشک تو خوب سننے خوب جاننے والا ہے ۔
پھر جب اس نے لڑکی جنی تو عرض کرنے لگی : مولا ! میں نے تو یہ لڑکی جنی ہے ، حالانکہ جو کچھ اس نے جنا تھا اﷲ اسے خوب جانتا تھا ، وہ بولی : اور لڑکا جو میں نے مانگا تھا ہرگز اس لڑکی جیسا نہیں ہو سکتا تھا جو اﷲ نے عطا کی ہے ، اور میں نے اس کا نام ہی مریم عبادت گزار رکھ دیا ہے اور بیشک میں اس کو اور اس کی اولاد کو شیطان مردود کے شر سے تیری پناہ میں دیتی ہوں ۔
سو اس کے رب نے اس مریم کو اچھی قبولیت کے ساتھ قبول فرما لیا اور اسے اچھی پرورش کے ساتھ پروان چڑھایا اور اس کی نگہبانی زکریا علیہ السلام کے سپرد کر دی ، جب بھی زکریا علیہ السلام اس کے پاس عبادت گاہ میں داخل ہوتے تو وہ اس کے پاس نئی سے نئی کھانے کی چیزیں موجود پاتے ، انہوں نے پوچھا : اے مریم ! یہ چیزیں تمہارے لئے کہاں سے آتی ہیں ؟ اس نے کہا : یہ رزق اﷲ کے پاس سے آتا ہے ، بیشک اﷲ جسے چاہتا ہے بے حساب رزق عطا کرتا ہے ۔
اسی جگہ زکریا علیہ السلام نے اپنے رب سے دعا کی ، عرض کیا : میرے مولا ! مجھے اپنی جناب سے پاکیزہ اولاد عطا فرما ، بیشک تو ہی دعا کا سننے والا ہے ۔
ابھی وہ حجرے میں کھڑے نماز ہی پڑھ رہے تھے یا دعا ہی کر رہے تھے کہ انہیں فرشتوں نے آواز دی : بیشک اﷲ آپ کو فرزند یحیٰی علیہ السلام کی بشارت دیتا ہے جو کلمۃ اﷲ یعنی عیسٰی علیہ السلام کی تصدیق کرنے والا ہو گا اور سردار ہو گا اور عورتوں کی رغبت سے بہت محفوظ ہو گا اور ہمارے خاص نیکوکار بندوں میں سے نبی ہو گا ۔
زکریاعلیہ السلام نے عرض کیا : اے میرے رب ! میرے ہاں لڑکا کیسے ہو گا ؟ درآنحالیکہ مجھے بڑھاپا پہنچ چکا ہے اور میری بیوی بھی بانجھ ہے ، فرمایا : اسی طرح اﷲ جو چاہتا ہے کرتا ہے ۔
عرض کیا : اے میرے رب ! میرے لئے کوئی نشانی مقرر فرما ، فرمایا : تمہارے لئے نشانی یہ ہے کہ تم تین دن تک لوگوں سے سوائے اشارے کے بات نہیں کر سکو گے ، اور اپنے رب کو کثرت سے یاد کرو اور شام اور صبح اس کی تسبیح کرتے رہو ۔
اور جب فرشتوں نے کہا : اے مریم ! بیشک اﷲ نے تمہیں منتخب کر لیا ہے اور تمہیں پاکیزگی عطا کی ہے اور تمہیں آج سارے جہان کی عورتوں پر برگزیدہ کر دیا ہے ۔
اے مریم ! تم اپنے رب کی بڑی عاجزی سے بندگی بجا لاتی رہو اور سجدہ کرو اور رکوع کرنے والوں کے ساتھ رکوع کیا کرو ۔
اے محبوب ! یہ غیب کی خبریں ہیں جو ہم آپ کی طرف وحی فرماتے ہیں ، حالانکہ آپ اس وقت ان کے پاس نہ تھے جب وہ قرعہ اندازی کے طور پر اپنے قلم پھینک رہے تھے کہ ان میں سے کون مریم علیہا السلام کی کفالت کرے اور نہ آپ اس وقت ان کے پاس تھے جب وہ آپس میں جھگڑ رہے تھے ۔
جب فرشتوں نے کہا : اے مریم ! بیشک اﷲ تمہیں اپنے پاس سے ایک کلمۂ خاص کی بشارت دیتا ہے جس کا نام مسیح عیسٰی بن مریم علیھما السلام ہوگا وہ دنیا اور آخرت دونوں میں قدر و منزلت والا ہو گا اور اﷲ کے خاص قربت یافتہ بندوں میں سے ہوگا ۔
اور وہ لوگوں سے گہوارے میں اور پختہ عمر میں یکساں گفتگو کرے گا اور وہ اﷲ کے نیکوکار بندوں میں سے ہو گا ۔
مریم علیہا السلام نے عرض کیا : اے میرے رب ! میرے ہاں کیسے لڑکا ہوگا درآنحالیکہ مجھے تو کسی شخص نے ہاتھ تک نہیں لگایا ، ارشاد ہوا : اسی طرح اﷲ جو چاہتا ہے پیدا فرماتا ہے ، جب کسی کام کے کرنے کا فیصلہ فرما لیتا ہے تو اس سے فقط اتنا فرماتا ہے کہ ’ ہو جا ‘ وہ ہو جاتا ہے ۔
اور اﷲ اسے کتاب اور حکمت اور تورات اور انجیل سب کچھ سکھائے گا ۔
اور وہ بنی اسرائیل کی طرف رسول ہو گا ان سے کہے گا کہ بیشک میں تمہارے پاس تمہارے رب کی جانب سے ایک نشانی لے کر آیا ہوں میں تمہارے لئے مٹی سے پرندے کی شکل جیسا ایک پتلا بناتا ہوں پھر میں اس میں پھونک مارتا ہوں سو وہ اﷲ کے حکم سے فورا اڑنے والا پرندہ ہو جاتا ہے ، اور میں مادرزاد اندھے اور سفید داغ والے کو شفایاب کرتا ہوں اور میں اﷲ کے حکم سے مردے کو زندہ کر دیتا ہوں ، اور جو کچھ تم کھا کر آئے ہو اور جو کچھ تم اپنے گھروں میں جمع کرتے ہو میں تمہیں وہ سب کچھ بتا دیتا ہوں ، بیشک اس میں تمہارے لئے نشانی ہے اگر تم ایمان رکھتے ہو ۔
اور میں اپنے سے پہلے اتری ہوئی کتاب تورات کی تصدیق کرنے والا ہوں اور یہ اس لئے کہ تمہاری خاطر بعض ایسی چیزیں حلال کر دوں جو تم پر حرام کر دی گئی تھیں اور تمہارے پاس تمہارے رب کی طرف سے نشانی لے کر آیا ہوں ، سو اﷲ سے ڈرو اور میری اطاعت اختیار کر لو ۔
بیشک اﷲ میرا رب ہے اور تمہارا بھی وہی رب ہے پس اسی کی عبادت کرو ، یہی سیدھا راستہ ہے ۔
پھر جب عیسٰی علیہ السلام نے ان کا کفر محسوس کیا تو اس نے کہا : اﷲ کی طرف کون لوگ میرے مددگار ہیں ؟ تو اس کے مخلص ساتھیوں نے عرض کیا : ہم اﷲ کے دین کے مددگار ہیں ، ہم اﷲ پر ایمان لائے ہیں ، اور آپ گواہ رہیں کہ ہم یقینا مسلمان ہیں ۔
اے ہمارے رب ! ہم اس کتاب پر ایمان لائے جو تو نے نازل فرمائی اور ہم نے اس رسول کی اتباع کی سو ہمیں حق کی گواہی دینے والوں کے ساتھ لکھ لے ۔
پھر یہودی کافروں نے عیسٰی علیہ السلام کے قتل کے لئے خفیہ سازش کی اور اﷲ نے عیسٰی علیہ السلام کو بچانے کے لئے مخفی تدبیر فرمائی ، اور اﷲ سب سے بہتر مخفی تدبیر فرمانے والا ہے ۔
جب اﷲ نے فرمایا : اے عیسٰی ! بیشک میں تمہیں پوری عمر تک پہنچانے والا ہوں اور تمہیں اپنی طرف آسمان پر اٹھانے والا ہوں اور تمہیں کافروں سے نجات دلانے والا ہوں اور تمہارے پیروکاروں کو ان کافروں پر قیامت تک برتری دینے والا ہوں ، پھر تمہیں میری ہی طرف لوٹ کر آنا ہے سو جن باتوں میں تم جھگڑتے تھے میں تمہارے درمیان ان کا فیصلہ کر دوں گا ۔
پھر جو لوگ کافر ہوئے انہیں دنیا اور آخرت دونوں میں سخت عذاب دوں گا اور ان کا کوئی مددگار نہ ہو گا ۔
اور جو لوگ ایمان لائے اور انہوں نے نیک عمل کئے تو اﷲ انہیں ان کا بھرپور اجر دے گا ، اور اﷲ ظالموں کو پسند نہیں کرتا ۔
یہ جو ہم آپ کو پڑھ کر سناتے ہیں یہ نشانیاں ہیں اور حکمت والی نصیحت ہے ۔
بیشک عیسٰی علیہ السلام کی مثال اﷲ کے نزدیک آدم علیہ السلام کی سی ہے ، جسے اس نے مٹی سے بنایا پھر اسے فرمایا ’ ہو جا ‘ وہ ہو گیا ۔
امت کی تنبیہ کے لئے فرمایا : یہ تمہارے رب کی طرف سے حق ہے پس شک کرنے والوں میں سے نہ ہو جانا ۔
پس آپ کے پاس علم آجانے کے بعد جو شخص عیسٰی علیہ السلام کے معاملے میں آپ سے جھگڑا کرے تو آپ فرما دیں کہ آجاؤ ہم مل کر اپنے بیٹوں کو اور تمہارے بیٹوں کو اور اپنی عورتوں کو اور تمہاری عورتوں کو اور اپنے آپ کو بھی اور تمہیں بھی ایک جگہ پر بلا لیتے ہیں ، پھر ہم مباہلہ یعنی گڑگڑا کر دعا کرتے ہیں اور جھوٹوں پر اﷲ کی لعنت بھیجتے ہیں ۔
بیشک یہی سچا بیان ہے ، اور کوئی بھی اﷲ کے سوا لائق عبادت نہیں ، اور بیشک اﷲ ہی تو بڑا غالب حکمت والا ہے ۔
پھر اگر وہ لوگ روگردانی کریں تو یقینا اﷲ فساد کرنے والوں کو خوب جانتا ہے ۔
آپ فرما دیں : اے اہل کتاب ! تم اس بات کی طرف آجاؤ جو ہمارے اور تمہارے درمیان یکساں ہے ، وہ یہ کہ ہم اﷲ کے سوا کسی کی عبادت نہیں کریں گے اور ہم اس کے ساتھ کسی کو شریک نہیں ٹھہرائیں گے اور ہم میں سے کوئی ایک دوسرے کو اﷲ کے سوا رب نہیں بنائے گا ، پھر اگر وہ روگردانی کریں تو کہہ دو کہ گواہ ہو جاؤ کہ ہم تو اﷲ کے تابع فرمان مسلمان ہیں ۔
اے اہل کتاب ! تم ابراہیم علیہ السلام کے بارے میں کیوں جھگڑتے ہو یعنی انہیں یہودی یا نصرانی کیوں ٹھہراتے ہو حالانکہ تورات اور انجیل جن پر تمہارے دونوں مذہبوں کی بنیاد ہے تو نازل ہی ان کے بعد کی گئی تھیں ، کیا تم اتنی بھی عقل نہیں رکھتے ۔
سن لو ! تم وہی لوگ ہو جو ان باتوں میں بھی جھگڑتے رہے ہو جن کا تمہیں کچھ نہ کچھ علم تھا مگر ان باتوں میں کیوں تکرار کرتے ہو جن کا تمہیں سرے سے کوئی علم ہی نہیں ، اور اﷲ جانتا ہے اور تم نہیں جانتے ۔
ابراہیم علیہ السلام نہ یہودی تھے اور نہ نصرانی وہ ہر باطل سے جدا رہنے والے سچے مسلمان تھے ، اور وہ مشرکوں میں سے بھی نہ تھے ۔
بیشک سب لوگوں سے بڑھ کر ابراہیم علیہ السلام کے قریب اور حق دار تو وہی لوگ ہیں جنہوں نے ان کے دین کی پیروی کی ہے اور وہ یہی نبی صلی اللہ علیہ وآلہ وسلم اور ان پر ایمان لانے والے ہیں ، اور اﷲ ایمان والوں کا مددگار ہے ۔
اے مسلمانو ! اہل کتاب میں سے ایک گروہ تو شدید خواہش رکھتا ہے کہ کاش وہ تمہیں گمراہ کر سکیں ، مگر وہ فقط اپنے آپ ہی کو گمراہی میں مبتلا کئے ہوئے ہیں اور انہیں اس بات کا شعور نہیں ۔
اے اہل کتاب ! تم اﷲ کی آیتوں کا انکار کیوں کر رہے ہو حالانکہ تم خود گواہ ہو یعنی تم اپنی کتابوں میں سب کچھ پڑھ چکے ہو ۔
اے اہل کتاب ! تم حق کو باطل کے ساتھ کیوں خلط ملط کرتے ہو اور حق کو کیوں چھپاتے ہو حالانکہ تم جانتے ہو ۔
اور اہل کتاب کا ایک گروہ لوگوں سے کہتا ہے کہ تم اس کتاب قرآن پر جو مسلمانوں پر نازل کی گئی ہے دن چڑھے یعنی صبح ایمان لایا کرو اور شام کو انکار کر دیا کرو تاکہ تمہیں دیکھ کر وہ بھی برگشتہ ہو جائیں ۔
اور کسی کی بات نہ مانو سوائے اس شخص کے جو تمہارے ہی دین کا پیرو ہو ، فرما دیں کہ بیشک ہدایت تو فقط ہدایت الٰہی ہے اور اپنے لوگوں سے مزید کہتے ہیں کہ یہ بھی ہرگز نہ ماننا کہ جیسی کتاب یا دین تمہیں دیا گیا اس جیسا کسی اور کو بھی دیا جائے گا یا یہ کہ کوئی تمہارے رب کے پاس تمہارے خلاف حجت لا سکے گا ، فرما دیں : بیشک فضل تو اﷲ کے ہاتھ میں ہے ، جسے چاہتا ہے عطا فرماتا ہے ، اور اﷲ وسعت والا بڑے علم والا ہے ۔
وہ جسے چاہتا ہے اپنی رحمت کے ساتھ خاص فرما لیتا ہے ، اور اﷲ بڑے فضل والا ہے ۔
اور اہل کتاب میں ایسے بھی ہیں کہ اگر آپ اس کے پاس مال کا ڈھیر امانت رکھ دیں تو وہ آپ کو لوٹا دے گا اور انہی میں ایسے بھی ہیں کہ اگر اس کے پاس ایک دینار امانت رکھ دیں تو آپ کو وہ بھی نہیں لوٹائے گا سوائے اس کے کہ آپ اس کے سر پر کھڑے رہیں ، یہ اس لئے کہ وہ کہتے ہیں کہ ان پڑھوں کے معاملہ میں ہم پر کوئی مؤاخذہ نہیں ، اور اﷲ پر جھوٹ باندھتے ہیں اور انہیں خود بھی معلوم ہے ۔
ہاں جو اپنا وعدہ پورا کرے اور تقویٰ اختیار کرے اس پر واقعی کوئی مؤاخذہ نہیں سو بیشک اﷲ پرہیز گاروں سے محبت فرماتا ہے ۔
بیشک جو لوگ اﷲ کے عہد اور اپنی قسموں کا تھوڑی سی قیمت کے عوض سودا کر دیتے ہیں یہی وہ لوگ ہیں جن کے لئے آخرت میں کوئی حصہ نہیں اور نہ قیامت کے دن اﷲ ان سے کلام فرمائے گا اور نہ ہی ان کی طرف نگاہ فرمائے گا اور نہ انہیں پاکیزگی دے گا اور ان کے لئے دردناک عذاب ہو گا ۔
اور بیشک ان میں ایک گروہ ایسا بھی ہے جو کتاب پڑھتے ہوئے اپنی زبانوں کو مروڑ لیتے ہیں تاکہ تم ان کی الٹ پھیر کو بھی کتاب کا حصہ سمجھو حالانکہ وہ کتاب میں سے نہیں ہے ، اور کہتے ہیں : یہ سب اﷲ کی طرف سے ہے ، اور وہ ہرگز اﷲ کی طرف سے نہیں ہے ، اور وہ اﷲ پر جھوٹ گھڑتے ہیں اور یہ انہیں خود بھی معلوم ہے ۔
کسی بشر کو یہ حق نہیں کہ اﷲ اسے کتاب اور حکمت اور نبوت عطا فرمائے پھر وہ لوگوں سے یہ کہنے لگے کہ تم اﷲ کو چھوڑ کر میرے بندے بن جاؤ بلکہ وہ تو یہ کہے گا تم اﷲ والے بن جاؤ اس سبب سے کہ تم کتاب سکھاتے ہو اور اس وجہ سے کہ تم خود اسے پڑھتے بھی ہو ۔
اور وہ پیغمبر تمہیں یہ حکم کبھی نہیں دیتا کہ تم فرشتوں اور پیغمبروں کو رب بنا لو ، کیا وہ تمہارے مسلمان ہو جانے کے بعد اب تمہیں کفر کا حکم دے گا ۔
اور اے محبوب ! وہ وقت یاد کریں جب اﷲ نے انبیاءسے پختہ عہد لیا کہ جب میں تمہیں کتاب اور حکمت عطا کر دوں پھر تمہارے پاس وہ سب پر عظمت والا رسول صلی اللہ علیہ وآلہ وسلم تشریف لائے جو ان کتابوں کی تصدیق فرمانے والا ہو جو تمہارے ساتھ ہوں گی تو ضرور بالضرور ان پر ایمان لاؤ گے اور ضرور بالضرور ان کی مدد کرو گے ، فرمایا : کیا تم نے اقرار کیا اور اس شرط پر میرا بھاری عہد مضبوطی سے تھام لیا ؟ سب نے عرض کیا : ہم نے اقرار کر لیا ، فرمایا کہ تم گواہ ہو جاؤ اور میں بھی تمہارے ساتھ گواہوں میں سے ہوں ۔
اب پوری نسل آدم کے لئے تنبیہا فرمایا : پھر جس نے اس اقرار کے بعد روگردانی کی پس وہی لوگ نافرمان ہوں گے ۔
کیا یہ اﷲ کے دین کے سوا کوئی اور دین چاہتے ہیں اور جو کوئی بھی آسمانوں اور زمین میں ہے اس نے خوشی سے یا لاچاری سے بہرحال اسی کی فرمانبرداری اختیار کی ہے اور سب اسی کی طرف لوٹائے جائیں گے ۔
آپ فرمائیں : ہم اﷲ پر ایمان لائے ہیں اور جو کچھ ہم پر اتارا گیا ہے اور جو کچھ ابراہیم اور اسماعیل اور اسحاق اور یعقوب علیھم السلام اور ان کی اولاد پر اتارا گیا ہے اور جو کچھ موسٰی اور عیسٰی اور جملہ انبیاء علیھم السلام کو ان کے رب کی طرف سے عطا کیا گیا ہے سب پر ایمان لائے ہیں ، ہم ان میں سے کسی پر بھی ایمان میں فرق نہیں کرتے اور ہم اسی کے تابع فرمان ہیں ۔
اور جو کوئی اسلام کے سوا کسی اور دین کو چاہے گا تو وہ اس سے ہرگز قبول نہیں کیا جائے گا ، اور وہ آخرت میں نقصان اٹھانے والوں میں سے ہوگا ۔
اﷲ ان لوگوں کو کیونکر ہدایت فرمائے جو ایمان لانے کے بعد کافر ہو گئے حالانکہ وہ اس امر کی گواہی دے چکے تھے کہ یہ رسول سچا ہے اور ان کے پاس واضح نشانیاں بھی آچکی تھیں ، اور اﷲ ظالم قوم کو ہدایت نہیں فرماتا ۔
ایسے لوگوں کی سزا یہ ہے کہ ان پر اﷲ کی اور فرشتوں کی اور تمام انسانوں کی لعنت پڑتی رہے ۔
وہ اس پھٹکار میں ہمیشہ گرفتار رہیں گے اور ان سے اس عذاب میں کمی نہیں کی جائے گی اور نہ انہیں مہلت دی جائے گے ۔
سوائے ان لوگوں کے جنہوں نے اس کے بعد توبہ کر لی اور اپنی اصلاح کر لی ، تو بیشک اﷲ بڑا بخشنے والا مہربان ہے ۔
بیشک جن لوگوں نے اپنے ایمان کے بعد کفر کیا پھر وہ کفر میں بڑھتے گئے ان کی توبہ ہرگز قبول نہیں کی جائے گے ، اور وہی لوگ گمراہ ہیں ۔
بیشک جو لوگ کافر ہوئے اور حالت کفر میں ہی مر گئے سو ان میں سے کوئی شخص اگر زمین بھر سونا بھی اپنی نجات کے لئے معاوضہ میں دینا چاہے تو اس سے ہرگز قبول نہیں کیا جائے گا ، انہی لوگوں کے لئے دردناک عذاب ہے اور ان کا کوئی مددگار نہیں ہو سکے گا ۔
تم ہرگز نیکی کو نہیں پہنچ سکو گے جب تک تم اللہ کی راہ میں اپنی محبوب چیزوں میں سے خرچ نہ کرو ، اور تم جو کچھ بھی خرچ کرتے ہو بیشک اللہ اسے خوب جاننے والا ہے ۔
تورات کے اترنے سے پہلے بنی اسرائیل کے لئے ہر کھانے کی چیز حلال تھی سوائے ان چیزوں کے جو یعقوب علیہ السلام نے خود اپنے اوپر حرام کر لی تھیں ، فرما دیں : تورات لاؤ اور اسے پڑھو اگر تم سچے ہو ۔
پھر اس کے بعد بھی جو شخص اللہ پر جھوٹ گھڑے تو وہی لوگ ظالم ہیں ۔
فرما دیں کہ اللہ نے سچ فرمایا ہے ، سو تم ابراہیم علیہ السلام کے دین کی پیروی کرو جو ہر باطل سے منہ موڑ کر صرف اللہ کے ہوگئے تھے ، اور وہ مشرکوں میں سے نہیں تھے ۔
بیشک سب سے پہلا گھر جو لوگوں کی عبادت کے لئے بنایا گیا وہی ہے جو مکہ میں ہے ، برکت والا ہے اور سارے جہان والوں کے لئے مرکز ہدایت ہے ۔
اس میں کھلی نشانیاں ہیں ان میں سے ایک ابراہیم علیہ السلام کی جائے قیام ہے ، اور جو اس میں داخل ہوگیا امان پا گیا ، اور اللہ کے لئے لوگوں پر اس گھر کا حج فرض ہے جو بھی اس تک پہنچنے کی استطاعت رکھتا ہو ، اور جو اس کا منکر ہو تو بیشک اللہ سب جہانوں سے بے نیاز ہے ۔
فرما دیں : اے اہل کتاب ! تم اللہ کی آیتوں کا انکار کیوں کرتے ہو ؟ اور اللہ تمہارے کاموں کا مشاہدہ فرما رہا ہے ۔
فرما دیں : اے اہل کتاب ! جو شخص ایمان لے آیا ہے تم اسے اللہ کی راہ سے کیوں روکتے ہو ؟ تم ان کی راہ میں بھی کجی چاہتے ہو حالانکہ تم اس کے حق ہونے پر خود گواہ ہو ، اور اللہ تمہارے اعمال سے بے خبر نہیں ۔
اے ایمان والو ! اگر تم اہل کتاب میں سے کسی گروہ کا بھی کہنا مانو گے تو وہ تمہارے ایمان لانے کے بعد پھر تمہیں کفر کی طرف لوٹا دیں گے ۔
اور تم اب کس طرح کفر کرو گے حالانکہ تم وہ خوش نصیب ہو کہ تم پر اللہ کی آیتیں تلاوت کی جاتی ہیں اور تم میں خود اللہ کے رسول صلی اللہ علیہ وآلہ وسلم موجود ہیں ، اور جو شخص اللہ کے دامن کو مضبوط پکڑ لیتا ہے تو اسے ضرور سیدھی راہ کی طرف ہدایت کی جاتی ہے ۔
اے ایمان والو ! اللہ سے ڈرا کرو جیسے اس سے ڈرنے کا حق ہے اور تمہاری موت صرف اسی حال پر آئے کہ تم مسلمان ہو ۔
اور تم سب مل کر اللہ کی رسی کو مضبوطی سے تھام لو اور تفرقہ مت ڈالو ، اور اپنے اوپر اللہ کی اس نعمت کو یاد کرو جب تم ایک دوسرے کے دشمن تھے تو اس نے تمہارے دلوں میں الفت پیدا کردی اور تم اس کی نعمت کے باعث آپس میں بھائی بھائی ہوگئے ، اور تم دوزخ کی آگ کے گڑھے کے کنارے پر پہنچ چکے تھے پھر اس نے تمہیں اس گڑھے سے بچا لیا ، یوں ہی اللہ تمہارے لئے اپنی نشانیاں کھول کر بیان فرماتا ہے تاکہ تم ہدایت پا جاؤ ۔
اور تم میں سے ایسے لوگوں کی ایک جماعت ضرور ہونی چاہئے جو لوگوں کو نیکی کی طرف بلائیں اور بھلائی کا حکم دیں اور برائی سے روکیں ، اور وہی لوگ بامراد ہیں ۔
اور ان لوگوں کی طرح نہ ہو جانا جو فرقوں میں بٹ گئے تھے اور جب ان کے پاس واضح نشانیاں آچکیں اس کے بعد بھی اختلاف کرنے لگے ، اور انہی لوگوں کے لئے سخت عذاب ہے ۔
جس دن کئی چہرے سفید ہوں گے اور کئی چہرے سیاہ ہوں گے ، تو جن کے چہرے سیاہ ہو جائیں گے ان سے کہا جائے گا : کیا تم نے ایمان لانے کے بعد کفر کیا ؟ تو جو کفر تم کرتے رہے تھے سواس کے عذاب کا مزہ چکھ لو ۔
اور جن لوگوں کے چہرے سفید روشن ہوں گے تو وہ اللہ کی رحمت میں ہوں گے اور وہ اس میں ہمیشہ رہیں گے ۔
یہ اللہ کی آیتیں ہیں جنہیں ہم آپ پر حق کے ساتھ پڑھتے ہیں ، اور اللہ جہان والوں پر ظلم نہیں چاہتا ۔
اور اللہ ہی کے لئے ہے جو کچھ آسمانوں اور زمین میں ہے اور سب کام اللہ ہی کی طرف لوٹائے جائیں گے ۔
تم بہترین امت ہو جو سب لوگوں کی رہنمائی کے لئے ظاہر کی گئی ہے ، تم بھلائی کا حکم دیتے ہو اور برائی سے منع کرتے ہو اور اللہ پر ایمان رکھتے ہو ، اور اگر اہل کتاب بھی ایمان لے آتے تو یقینا ان کے لئے بہتر ہوتا ، ان میں سے کچھ ایمان والے بھی ہیں اور ان میں سے اکثر نافرمان ہیں ۔
یہ لوگ ستانے کے سوا تمہارا کچھ نہیں بگاڑ سکیں گے ، اور اگر یہ تم سے جنگ کریں تو تمہارے سامنے پیٹھ پھیر جائیں گے ، پھر ان کی مدد بھی نہیں کی جائے گے ۔
وہ جہاں کہیں بھی پائے جائیں ان پر ذلت مسلط کر دی گئی ہے سوائے اس کے کہ انہیں کہیں اللہ کے عہد سے یا لوگوں کے عہد سے پناہ دے دی جائے اور وہ اللہ کے غضب کے سزاوار ہوئے ہیں اور ان پر محتاجی مسلط کی گئی ہے ، یہ اس لئے کہ وہ اللہ کی آیتوں کا انکار کرتے تھے اور انبیاء کو ناحق قتل کرتے تھے ، کیونکہ وہ نافرمان ہو گئے تھے اور سرکشی میں حد سے بڑھ گئے تھے ۔
یہ سب برابر نہیں ہیں ، اہل کتاب میں سے کچھ لوگ حق پر بھی قائم ہیں وہ رات کی ساعتوں میں اللہ کی آیات کی تلاوت کرتے ہیں اور سر بسجود رہتے ہیں ۔
وہ اللہ پر اور آخرت کے دن پر ایمان لاتے ہیں اور بھلائی کا حکم دیتے ہیں اور برائی سے منع کرتے ہیں اور نیک کاموں میں تیزی سے بڑھتے ہیں ، اور یہی لوگ نیکوکاروں میں سے ہیں ۔
اور یہ لوگ جو نیک کام بھی کریں اس کی ناقدری نہیں کی جائے گے اور اللہ پرہیزگاروں کو خوب جاننے والا ہے ۔
یقینا جن لوگوں نے کفر کیا ہے نہ ان کے مال انہیں اللہ کے عذاب سے کچھ بھی بچا سکیں گے اور نہ ان کی اولاد ، اور وہی لوگ جہنمی ہیں ، جو اس میں ہمیشہ رہیں گے ۔
یہ لوگ جو مال بھی اس دنیا کی زندگی میں خرچ کرتے ہیں اس کی مثال اس ہوا جیسی ہے جس میں سخت پالا ہو اور وہ ایسی قوم کی کھیتی پر جا پڑے جو اپنی جانوں پر ظلم کرتی ہو اور وہ اسے تباہ کر دے ، اور اللہ نے ان پر کوئی ظلم نہیں کیا بلکہ وہ خود اپنی جانوں پر ظلم کرتے ہیں ۔
اے ایمان والو ! تم غیروں کو اپنا راز دار نہ بناؤ وہ تمہاری نسبت فتنہ انگیزی میں کبھی کمی نہیں کریں گے ، وہ تمہیں سخت تکلیف پہنچنے کی خواہش رکھتے ہیں ، بغض تو ان کی زبانوں سے خود ظاہر ہو چکا ہے ، اور جو عداوت ان کے سینوں نے چھپا رکھی ہے وہ اس سے بھی بڑھ کر ہے ۔ ہم نے تمہارے لئے نشانیاں واضح کر دی ہیں اگر تمہیں عقل ہو ۔
آگاہ ہو جاؤ ! تم وہ لوگ ہو کہ ان سے محبت رکھتے ہو اور وہ تمہیں پسند تک نہیں کرتے حالانکہ تم سب کتابوں پر ایمان رکھتے ہو ، اور جب وہ تم سے ملتے ہیں تو کہتے ہیں : ہم ایمان لے آئے ہیں ، اور جب اکیلے ہوتے ہیں تو تم پر غصے سے انگلیاں چباتے ہیں ، فرما دیں : مر جاؤ اپنی گھٹن میں ، بیشک اللہ دلوں کی پوشیدہ باتوں کو خوب جاننے والا ہے ۔
اگر تمہیں کوئی بھلائی پہنچے تو انہیں بری لگتی ہے اور تمہیں کوئی رنج پہنچے تو وہ اس سے خوش ہوتے ہیں ، اور اگر تم صبر کرتے رہو اور تقوٰی اختیار کئے رکھو تو ان کا فریب تمہیں کوئی نقصان نہیں پہنچا سکے گا ، جو کچھ وہ کر رہے ہیں بیشک اللہ اس پر احاطہ فرمائے ہوئے ہے ۔
اور وہ وقت یاد کیجئے جب آپ صبح سویرے اپنے در دولت سے روانہ ہو کر مسلمانوں کو غزوۂ احد کے موقع پر جنگ کے لئے مورچوں پر ٹھہرا رہے تھے ، اور اللہ خوب سننے والا جاننے والا ہے ۔
جب تم میں سے بنو سلمہ خزرج اور بنوحارثہ اوس دو گروہوں کا ارادہ ہوا کہ بزدلی کر جائیں ، حالانکہ اللہ ان دونوں کا مدد گار تھا ، اور ایمان والوں کو اللہ ہی پر بھروسہ کرنا چاہئے ۔
اور اللہ نے بدر میں تمہاری مدد فرمائی حالانکہ تم اس وقت بالکل بے سرو سامان تھے پس اللہ سے ڈرا کرو تاکہ تم شکر گزار بن جاؤ ۔
جب آپ مسلمانوں سے فرما رہے تھے کہ کیا تمہارے لئے یہ کافی نہیں کہ تمہارا رب تین ہزار اتارے ہوئے فرشتوں کے ذریعے تمہاری مدد فرمائے ۔
ہاں اگر تم صبر کرتے رہو اور پرہیزگاری قائم رکھو اور وہ کفار تم پر اسی وقت پورے جوش سے حملہ آور ہو جائیں تو تمہارا رب پانچ ہزار نشان والے فرشتوں کے ذریعے تمہاری مدد فرمائے گا ۔
اور اللہ نے اس مدد کو محض تمہارے لئے خوشخبری بنایا اور اس لئے کہ اس سے تمہارے دل مطمئن ہو جائیں ، اور مدد تو صرف اللہ ہی کی طرف سے ہوتی ہے جو بڑا غالب حکمت والا ہے ۔
مزید اس لئے کہ اللہ کافروں کے ایک گروہ کو ہلاک کر دے یا انہیں ذلیل کر دے سو وہ ناکام ہو کر واپس پلٹ جائیں ۔
اے حبیب ! اب آپ کا اس معاملہ سے کوئی تعلق نہیں چاہے تو اللہ انہیں توبہ کی توفیق دے یا انہیں عذاب دے کیونکہ وہ ظالم ہیں ۔
اور اللہ ہی کے لئے ہے جو کچھ آسمانوں میں اور زمین میں ہے ۔ وہ جسے چاہے بخش دے جسے چاہے عذاب دے ، اور اللہ نہایت بخشنے والا مہربان ہے ۔
اے ایمان والو ! دو گنا اور چوگنا کر کے سود مت کھایا کرو ، اور اللہ سے ڈرا کرو تاکہ تم فلاح پاؤ ۔
اور اس آگ سے ڈرو جو کافروں کے لئے تیار کی گئی ہے ۔
اور اللہ کی اور رسول صلی اللہ علیہ وآلہ وسلم کی فرمانبرداری کرتے رہو تاکہ تم پر رحم کیا جائے ۔
اور اپنے رب کی بخشش اور اس جنت کی طرف تیزی سے بڑھو جس کی وسعت میں سب آسمان اور زمین آجاتے ہیں ، جو پرہیزگاروں کے لئے تیار کی گئی ہے ۔
یہ وہ لوگ ہیں جو فراخی اور تنگی دونوں حالتوں میں خرچ کرتے ہیں اور غصہ ضبط کرنے والے ہیں اور لوگوں سے ان کی غلطیوں پر درگزر کرنے والے ہیں ، اور اللہ احسان کرنے والوں سے محبت فرماتا ہے ۔
اور یہ ایسے لوگ ہیں کہ جب کوئی برائی کر بیٹھتے ہیں یا اپنی جانوں پر ظلم کر بیٹھتے ہیں تو اللہ کا ذکر کرتے ہیں پھر اپنے گناہوں کی معافی مانگتے ہیں ، اور اللہ کے سوا گناہوں کی بخشش کون کرتا ہے ، اور پھر جو گناہ وہ کر بیٹھے تھے ان پر جان بوجھ کر اصرار بھی نہیں کرتے ۔
یہ وہ لوگ ہیں جن کی جزا ان کے رب کی طرف سے مغفرت ہے اور جنتیں ہیں جن کے نیچے نہریں رواں ہیں وہ ان میں ہمیشہ رہنے والے ہیں ، اور نیک عمل کرنے والوں کا کیا ہی اچھا صلہ ہے ۔
تم سے پہلے گذشتہ امتوں کے لئے قانون قدرت کے بہت سے ضابطے گزر چکے ہیں سو تم زمین میں چلا پھرا کرو اور دیکھا کرو کہ جھٹلانے والوں کا کیا انجام ہوا ۔
یہ قرآن لوگوں کے لئے واضح بیان ہے اور ہدایت ہے اور پرہیزگاروں کے لئے نصیحت ہے ۔
اور تم ہمت نہ ہارو اور نہ غم کرو اور تم ہی غالب آؤ گے اگر تم کامل ایمان رکھتے ہو ۔
اگر تمہیں اب کوئی زخم لگا ہے تو یاد رکھو کہ ان لوگوں کو بھی اسی طرح کا زخم لگ چکا ہے ، اور یہ دن ہیں جنہیں ہم لوگوں کے درمیان پھیرتے رہتے ہیں ، اور یہ گردش ا یام اس لئے ہے کہ اللہ اہل ایمان کی پہچان کرا دے اور تم میں سے بعض کو شہادت کا رتبہ عطا کرے ، اور اللہ ظالموں کو پسند نہیں کرتا ۔
اور یہ اس لئے بھی ہے کہ اللہ ایمان والوں کو مزید نکھار دے یعنی پاک و صاف کر دے اور کافروں کو مٹا دے ۔
کیا تم یہ گمان کئے ہوئے ہو کہ تم یونہی جنت میں چلے جاؤ گے ؟ حالانکہ ابھی اللہ نے تم میں سے جہاد کرنے والوں کو پرکھا ہی نہیں ہے اور نہ ہی صبر کرنے والوں کو جانچا ہے ۔
اور تم تو اس کا سامنا کرنے سے پہلے شہادت کی موت کی تمنا کیا کرتے تھے ، سو اب تم نے اسے اپنی آنکھوں کے سامنے دیکھ لیا ہے ۔
اور محمد صلی اللہ علیہ وآلہ وسلم بھی تو رسول ہی ہیں نہ کہ خدا ، آپ سے پہلے بھی کئی پیغمبر مصائب اور تکلیفیں جھیلتے ہوئے اس دنیا سے گزر چکے ہیں ، پھر اگر وہ وفات فرما جائیں یا شہید کر دیئے جائیں تو کیا تم اپنے پچھلے مذہب کی طرف الٹے پاؤں پھر جاؤ گے یعنی کیا ان کی وفات یا شہادت کو معاذ اللہ دین اسلام کے حق نہ ہونے پر یا ان کے سچے رسول نہ ہونے پر محمول کرو گے ، اور جو کوئی اپنے الٹے پاؤں پھرے گا تو وہ اللہ کا ہرگز کچھ نہیں بگاڑے گا ، اور اللہ عنقریب مصائب پر ثابت قدم رہ کر شکر کرنے والوں کو جزا عطا فرمائے گا ۔
اور کوئی شخص اللہ کے حکم کے بغیر نہیں مر سکتا اس کا وقت لکھا ہوا ہے ، اور جو شخص دنیا کا انعام چاہتا ہے ہم اسے اس میں سے دے دیتے ہیں ، اور جو آخرت کا انعام چاہتا ہے ہم اسے اس میں سے دے دیتے ہیں ، اور ہم عنقریب شکر گزاروں کو خوب صلہ دیں گے ۔
اور کتنے ہی انبیاءایسے ہوئے جنہوں نے جہاد کیا ان کے ساتھ بہت سے اللہ والے اولیاء بھی شریک ہوئے ، تو نہ انہوں نے ان مصیبتوں کے باعث جو انہیں اللہ کی راہ میں پہنچیں ہمت ہاری اور نہ وہ کمزور پڑے اور نہ وہ جھکے ، اور اللہ صبر کرنے والوں سے محبت کرتا ہے ۔
اور ان کا کہنا کچھ نہ تھا سوائے اس التجا کے کہ اے ہمارے رب ! ہمارے گناہ بخش دے اور ہمارے کام میں ہم سے ہونے والی زیادتیوں سے درگزر فرما اور ہمیں اپنی راہ میں ثابت قدم رکھ اور ہمیں کافروں پر غلبہ عطا فرما ۔
پس اللہ نے انہیں دنیا کا بھی انعام عطا فرمایا اور آخرت کے بھی عمدہ اجر سے نوازا ، اور اللہ ان نیکو کاروں سے پیار کرتا ہے جو صرف اسی کو چاہتے ہیں ۔
اے ایمان والو ! اگر تم نے کافروں کا کہا مانا تو وہ تمہیں الٹے پاؤں کفر کی جانب پھیر دیں گے پھر تم نقصان اٹھاتے ہوئے پلٹو گے ۔
بلکہ اللہ تمہارا مولیٰ ہے اور وہ سب سے بہتر مدد فرمانے والا ہے ۔
ہم عنقریب کافروں کے دلوں میں تمہارا رعب ڈال دیں گے اس وجہ سے کہ انہوں نے اس چیز کو اللہ کا شریک ٹھہرایا ہے جس کے لئے اللہ نے کوئی سند نہیں اتاری اور ان کا ٹھکانا دوزخ ہے اور ظالموں کا وہ ٹھکانا بہت ہی برا ہے ۔
اور بیشک اللہ نے تمہیں اپنا وعدہ سچ کر دکھایا جب تم اس کے حکم سے انہیں قتل کر رہے تھے ، یہاں تک کہ تم نے بزدلی کی اور رسول صلی اللہ علیہ وآلہ وسلم کے حکم کے بارے میں جھگڑنے لگے اور تم نے اس کے بعد ان کی نافرمانی کی جب کہ اللہ نے تمہیں وہ فتح دکھا دی تھی جو تم چاہتے تھے ، تم میں سے کوئی دنیا کا خواہش مند تھا اور تم میں سے کوئی آخرت کا طلب گار تھا ، پھر اس نے تمہیں ان سے مغلوب کر کے پھیر دیا تاکہ وہ تمہیں آزمائے ، بعد ازاں اس نے تمہیں معاف کر دیا ، اور اللہ اہل ایمان پر بڑے فضل والا ہے ۔
جب تم افراتفری کی حالت میں بھاگے جا رہے تھے اور کسی کو مڑ کر نہیں دیکھتے تھے اور رسول صلی اللہ علیہ وآلہ وسلم اس جماعت میں کھڑے جو تمہارے پیچھے ثابت قدم رہی تھی تمہیں پکار رہے تھے پھر اس نے تمہیں غم پر غم دیا یہ نصیحت و تربیت تھی تاکہ تم اس پر جو تمہارے ہاتھ سے جاتا رہا اور اس مصیبت پر جو تم پر آن پڑی رنج نہ کرو ، اور اللہ تمہارے کاموں سے خبردار ہے ۔
پھر اس نے غم کے بعد تم پر تسکین کے لئے غنودگی کی صورت میں امان اتاری جو تم میں سے ایک جماعت پر چھا گئی اور ایک گروہ کو جو منافقوں کا تھا صرف اپنی جانوں کی فکر پڑی ہوئی تھی وہ اللہ کے ساتھ ناحق گمان کرتے تھے جو محض جاہلیت کے گمان تھے ، وہ کہتے ہیں : کیا اس کام میں ہمارے لئے بھی کچھ اختیار ہے ؟ فرما دیں کہ سب کام اللہ ہی کے ہاتھ میں ہے ، وہ اپنے دلوں میں وہ باتیں چھپائے ہوئے ہیں جو آپ پر ظاہر نہیں ہونے دیتے ۔ کہتے ہیں کہ اگر اس کام میں کچھ ہمارا اختیار ہوتا تو ہم اس جگہ قتل نہ کئے جاتے ۔ فرما دیں : اگر تم اپنے گھروں میں بھی ہوتے تب بھی جن کا مارا جانا لکھا جا چکا تھا وہ ضرور اپنی قتل گاہوں کی طرف نکل کر آجاتے ، اور یہ اس لئے کیا گیا ہے کہ جو کچھ تمہارے سینوں میں ہے اللہ اسے آزمائے اور جو وسوسے تمہارے دلوں میں ہیں انہیں خوب صاف کر دے ، اور اللہ سینوں کی بات خوب جانتا ہے ۔
بیشک جو لوگ تم میں سے اس دن بھاگ کھڑے ہوئے تھے جب دونوں فوجیں آپس میں گتھم گتھا ہو گئی تھیں تو انہیں محض شیطان نے پھسلا دیا تھا ، ان کے کسی عمل کے باعث جس کے وہ مرتکب ہوئے ، بیشک اللہ نے انہیں معاف فرما دیا ، یقینا اللہ بہت بخشنے والا بڑے حلم والا ہے ۔
اے ایمان والو ! تم ان کافروں کی طرح نہ ہو جاؤ جو اپنے ان بھائیوں کے بارے میں یہ کہتے ہیں جو کہیں سفر پر گئے ہوں یا جہاد کر رہے ہوں اور وہاں مر جائیں کہ اگر وہ ہمارے پاس ہوتے تو نہ مرتے اور نہ قتل کئے جاتے ، تاکہ اللہ اس گمان کو ان کے دلوں میں حسرت بنائے رکھے ، اور اللہ ہی زندہ رکھتا اور مارتا ہے ، اور اللہ تمہارے اعمال خوب دیکھ رہا ہے ۔
اور اگر تم اللہ کی راہ میں قتل کر دئیے جاؤ یا تمہیں موت آجائے تو اللہ کی مغفرت اور رحمت اس مال و متاع سے بہت بہتر ہے جو تم جمع کرتے ہو ۔
اور اگر تم مر جاؤ یا مارے جاؤ تو تم سب اللہ ہی کے حضور جمع کئے جاؤ گے ۔
اے حبیب والا صفات ! پس اللہ کی کیسی رحمت ہے کہ آپ ان کے لئے نرم طبع ہیں ، اور اگر آپ تندخو اور سخت دل ہوتے تو لوگ آپ کے گرد سے چھٹ کر بھاگ جاتے ، سو آپ ان سے درگزر فرمایا کریں اور ان کے لئے بخشش مانگا کریں اور اہم کاموں میں ان سے مشورہ کیا کریں ، پھر جب آپ پختہ ارادہ کر لیں تو اللہ پر بھروسہ کیا کریں ، بیشک اللہ توکل والوں سے محبت کرتا ہے ۔
اگر اللہ تمہاری مدد فرمائے تو تم پر کوئی غالب نہیں آسکتا ، اور اگر وہ تمہیں بے سہارا چھوڑ دے تو پھر کون ایسا ہے جو اس کے بعد تمہاری مدد کر سکے ، اور مؤمنوں کو اللہ ہی پر بھروسہ رکھنا چاہئے ۔
اور کسی نبی کی نسبت یہ گمان ہی ممکن نہیں کہ وہ کچھ چھپائے گا ، اور جو کوئی کسی کا حق چھپاتا ہے تو قیامت کے دن اسے وہ لانا پڑے گا جو اس نے چھپایا تھا ، پھر ہر شخص کو اس کے عمل کا پورا بدلہ دیا جائے گا اور ان پر ظلم نہیں کیا جائے گا ۔
بھلا وہ شخص جو اللہ کی مرضی کے تابع ہو گیا اس شخص کی طرح کیسے ہو سکتا ہے جو اللہ کے غضب کا سزاوار ہوا اور اس کا ٹھکانا جہنم ہے ، اور وہ بہت ہی بری جگہ ہے ۔
اللہ کے حضور ان کے مختلف درجات ہیں ، اور اللہ ان کے اعمال کو خوب دیکھتا ہے ۔
بیشک اللہ نے مسلمانوں پر بڑا احسان فرمایا کہ ان میں انہی میں سے عظمت والا رسول صلی اللہ علیہ وآلہ وسلم بھیجا جو ان پر اس کی آیتیں پڑھتا اور انہیں پاک کرتا ہے اور انہیں کتاب و حکمت کی تعلیم دیتا ہے ، اگرچہ وہ لوگ اس سے پہلے کھلی گمراہی میں تھے ۔
کیا جب تمہیں ایک مصیبت آپہنچی حالانکہ تم اس سے دو چند دشمن کو پہنچا چکے تھے تو تم کہنے لگے کہ یہ کہاں سے آپڑی ؟ فرما دیں : یہ تمہاری اپنی ہی طرف سے ہے بیشک اللہ ہر چیز پر خوب قدرت رکھتا ہے ۔
اور اس دن جو تکلیف تمہیں پہنچی جب دونوں لشکر باہم مقابل ہو گئے تھے سو وہ اللہ کے حکم ہی سے تھے اور یہ اس لئے کہ اللہ ایمان والوں کی پہچان کرا دے ۔
اور ایسے لوگوں کی بھی پہچان کرا دے جو منافق ہیں ، اور جب ان سے کہا گیا کہ آؤ اللہ کی راہ میں جنگ کرو یا دشمن کے حملے کا دفاع کرو ، تو کہنے لگے : اگر ہم جانتے کہ واقعۃ کسی ڈھب کی لڑائی ہوگی یا ہم اسے اللہ کی راہ میں جنگ جانتے تو ضرور تمہاری پیروی کرتے ، اس دن وہ ظاہری ایمان کی نسبت کھلے کفر سے زیادہ قریب تھے ، وہ اپنے منہ سے وہ باتیں کہتے ہیں جو ان کے دلوں میں نہیں ہیں ، اور اللہ ان باتوں کو خوب جانتا ہے جو وہ چھپا رہے ہیں ۔
یہ وہی لوگ ہیں جنہوں نے باوجود اس کے کہ خود گھروں میں بیٹھے رہے اپنے بھائیوں کی نسبت کہا کہ اگر وہ ہمارا کہا مانتے تو نہ مارے جاتے ، فرما دیں : تم اپنے آپ کو موت سے بچا لینا اگر تم سچے ہو ۔
اور جو لوگ اللہ کی راہ میں قتل کئے جائیں انہیں ہرگز مردہ خیال بھی نہ کرنا ، بلکہ وہ اپنے رب کے حضور زندہ ہیں انہیں جنت کی نعمتوں کا رزق دیا جاتا ہے ۔
وہ حیات جاودانی کی ان نعمتوں پر فرحاں و شاداں رہتے ہیں جو اللہ نے انہیں اپنے فضل سے عطا فرما رکھی ہیں اور اپنے ان پچھلوں سے بھی جو تاحال ان سے نہیں مل سکے انہیں ایمان اور طاعت کی راہ پر دیکھ کر خوش ہوتے ہیں کہ ان پر بھی نہ کوئی خوف ہو گا اور نہ وہ رنجیدہ ہوں گے ۔
وہ اللہ کی تجلیات قرب کی نعمت اور لذات وصال کے فضل سے مسرور رہتے ہیں اور اس پر بھی کہ اللہ ایمان والوں کا اجر ضائع نہیں فرماتا ۔
جن لوگوں نے زخم کھا چکنے کے بعد بھی اللہ اور رسول صلی اللہ علیہ وآلہ وسلم کے حکم پر لبیک کہا ، ان میں جو صاحبان احسان ہیں اور پرہیزگار ہیں ، ان کے لئے بڑا اجر ہے ۔
یہ وہ لوگ ہیں جن سے لوگوں نے کہا کہ مخالف لوگ تمہارے مقابلے کے لئے بڑی کثرت سے جمع ہو چکے ہیں سو ان سے ڈرو ، تو اس بات نے ان کے ایمان کو اور بڑھا دیا اور وہ کہنے لگے : ہمیں اللہ کافی ہے اور وہ کیا اچھا کارساز ہے ۔
پھر وہ مسلمان اللہ کے انعام اور فضل کے ساتھ واپس پلٹے انہیں کوئی گزند نہ پہنچی اور انہوں نے رضائے الٰہی کی پیروی کی اور اللہ بڑے فضل والا ہے ۔
بیشک یہ مخبر شیطان ہی ہے جو تمہیں اپنے دوستوں سے دھمکاتا ہے ، پس ان سے مت ڈرا کرو اور مجھ ہی سے ڈرا کرو اگر تم مومن ہو ۔
اے غمگسار عالم ! جو لوگ کفر کی مدد کرنے میں بہت تیزی کرتے ہیں وہ آپ کو غمزدہ نہ کریں ، وہ اللہ کے دین کا کچھ نہیں بگاڑ سکتے اور اللہ چاہتا ہے کہ ان کے لئے آخرت میں کوئی حصہ نہ رکھے اور ان کے لئے زبردست عذاب ہے ۔
بیشک جنہوں نے ایمان کے بدلے کفر خرید لیا ہے وہ اللہ کا کچھ نقصان نہیں کر سکتے اور ان کے لئے دردناک عذاب ہے ۔
اور کافر یہ گمان ہرگز نہ کریں کہ ہم جو انہیں مہلت دے رہے ہیں یہ ان کی جانوں کے لئے بہتر ہے ، ہم تو یہ مہلت انہیں صرف اس لئے دے رہے ہیں کہ وہ گناہ میں اور بڑھ جائیں ، اور ان کے لئے بالآخر ذلت انگیز عذاب ہے ۔
اور اللہ مسلمانوں کو ہرگز اس حال پر نہیں چھوڑے گا جس پر تم اس وقت ہو جب تک وہ ناپاک کو پاک سے جدا نہ کر دے ، اور اللہ کی یہ شان نہیں کہ اے عامۃ الناس ! تمہیں غیب پر مطلع فرما دے لیکن اللہ اپنے رسولوں سے جسے چاہے غیب کے علم کے لئے چن لیتا ہے ، سو تم اللہ اور اس کے رسولوں پر ایمان لاؤ ، اور اگر تم ایمان لے آؤ اور تقویٰ اختیار کرو تو تمہارے لئے بڑا ثواب ہے ۔
اور جو لوگ اس مال و دولت میں سے دینے میں بخل کرتے ہیں جو اللہ نے انہیں اپنے فضل سے عطا کیا ہے وہ ہرگز اس بخل کو اپنے حق میں بہتر خیال نہ کریں ، بلکہ یہ ان کے حق میں برا ہے ، عنقریب روز قیامت انہیں گلے میں اس مال کا طوق پہنایا جائے گا جس میں وہ بخل کرتے رہے ہوں گے ، اور اللہ ہی آسمانوں اور زمین کا وارث ہے یعنی جیسے اب مالک ہے ایسے ہی تمہارے سب کے مر جانے کے بعد بھی وہی مالک رہے گا ، اور اللہ تمہارے سب کاموں سے آگاہ ہے ۔
بیشک اللہ نے ان لوگوں کی بات سن لی جو کہتے ہیں کہ اللہ محتاج ہے اور ہم غنی ہیں ، اب ہم ان کی ساری باتیں اور ان کا انبیاءکو ناحق قتل کرنا بھی لکھ رکھیں گے ، اور روز قیامت فرمائیں گے کہ اب تم جلا ڈالنے والے عذاب کا مزہ چکھو ۔
یہ ان اعمال کا بدلہ ہے جو تمہارے ہاتھ خود آگے بھیج چکے ہیں اور بیشک اللہ بندوں پر ظلم کرنے والا نہیں ہے ۔
جو لوگ یعنی یہود حیلہ جوئی کے طور پر یہ کہتے ہیں کہ اللہ نے ہمیں یہ حکم بھیجا تھا کہ ہم کسی پیغمبر پر ایمان نہ لائیں جب تک وہ اپنی رسالت کے ثبوت میں ایسی قربانی نہ لائے جسے آگ آکر کھا جائے ، آپ ان سے فرما دیں : بیشک مجھ سے پہلے بہت سے رسول واضح نشانیاں لے کر آئے اور اس نشانی کے ساتھ بھی آئے جو تم کہہ رہے ہو تو اس کے باوجود تم نے انہیں شہید کیوں کیا اگر تم اتنے ہی سچے ہو ۔
پھر بھی اگر آپ کو جھٹلائیں تو محبوب آپ رنجیدہ خاطر نہ ہوں آپ سے پہلے بھی بہت سے رسولوں کو جھٹلایا گیا جو واضح نشانیاں یعنی معجزات اور صحیفے اور روشن کتاب لے کر آئے تھے ۔
ہر جان موت کا مزہ چکھنے والی ہے ، اور تمہارے اجر پورے کے پورے تو قیامت کے دن ہی دئیے جائیں گے ، پس جو کوئی دوزخ سے بچا لیا گیا اور جنت میں داخل کیا گیا وہ واقعۃ کامیاب ہو گیا ، اور دنیا کی زندگی دھوکے کے مال کے سوا کچھ بھی نہیں ۔
اے مسلمانو ! تمہیں ضرور بالضرور تمہارے اموال اور تمہاری جانوں میں آزمایا جائے گا ، اور تمہیں بہر صورت ان لوگوں سے جنہیں تم سے پہلے کتاب دی گئی تھی اور ان لوگوں سے جو مشرک ہیں بہت سے اذیت ناک طعنے سننے ہوں گے ، اور اگر تم صبر کرتے رہو اور تقوٰی اختیار کئے رکھو تو یہ بڑی ہمت کے کاموں سے ہے ۔
اور جب اللہ نے ان لوگوں سے پختہ وعدہ لیا جنہیں کتاب عطا کی گئی تھی کہ تم ضرور اسے لوگوں سے صاف صاف بیان کرو گے اور جو کچھ اس میں بیان ہوا ہے اسے نہیں چھپاؤ گے تو انہوں نے اس عہد کو پس پشت ڈال دیا اور اس کے بدلے تھوڑی سی قیمت وصول کر لی ، سو یہ ان کی بہت ہی بری خریداری ہے ۔
آپ ایسے لوگوں کو ہرگز نجات پانے والا خیال نہ کریں جو اپنی کارستانیوں پر خوش ہو رہے ہیں اور ناکردہ اعمال پر بھی اپنی تعریف کے خواہش مند ہیں ، دوبارہ تاکید کے لئے فرمایا : پس آپ انہیں ہرگز عذاب سے نجات پانے والا نہ سمجھیں ، اور ان کے لئے دردناک عذاب ہے ۔
اور سب آسمانوں اور زمین کی بادشاہی اللہ ہی کے لئے ہے اور اللہ ہر چیز پر قادر ہے سو تم اپنا دھیان اور توکل اسی پر رکھو ۔
بیشک آسمانوں اور زمین کی تخلیق میں اور شب و روز کی گردش میں عقل سلیم والوں کے لئے اللہ کی قدرت کی نشانیاں ہیں ۔
یہ وہ لوگ ہیں جو سراپا نیاز بن کر کھڑے اور سراپا ادب بن کر بیٹھے اور ہجر میں تڑپتے ہوئے اپنی کروٹوں پر بھی اللہ کو یاد کرتے رہتے ہیں اور آسمانوں اور زمین کی تخلیق میں کارفرما اس کی عظمت اور حسن کے جلووں میں فکر کرتے رہتے ہیں ، پھر اس کی معرفت سے لذت آشنا ہو کر پکار اٹھتے ہیں : اے ہمارے رب ! تو نے یہ سب کچھ بے حکمت اور بے تدبیر نہیں بنایا ، تو سب کوتاہیوں اور مجبوریوں سے پاک ہے پس ہمیں دوزخ کے عذاب سے بچا لے ۔
اے ہمارے رب ! بیشک تو جسے دوزخ میں ڈال دے تو تو نے اسے واقعۃ رسوا کر دیا ، اور ظالموں کے لئے کوئی مددگار نہیں ہے ۔
اے ہمارے رب ! ہم تجھے بھولے ہوئے تھے سو ہم نے ایک ندا دینے والے کو سنا جو ایمان کی ندا دے رہا تھا کہ لوگو ! اپنے رب پر ایمان لاؤ تو ہم ایمان لے آئے ۔ اے ہمارے رب ! اب ہمارے گناہ بخش دے اور ہماری خطاؤں کو ہمارے نوشتۂ اعمال سے محو فرما دے اور ہمیں نیک لوگوں کی سنگت میں موت دے ۔
اے ہمارے رب ! اور ہمیں وہ سب کچھ عطا فرما جس کا تو نے ہم سے اپنے رسولوں کے ذریعے وعدہ فرمایا ہے اور ہمیں قیامت کے دن رسوا نہ کر ، بیشک تو وعدہ کے خلاف نہیں کرتا ۔
پھر ان کے رب نے ان کی دعا قبول فرما لی اور فرمایا : یقینا میں تم میں سے کسی محنت والے کی مزدوری ضائع نہیں کرتا خواہ مرد ہو یا عورت ، تم سب ایک دوسرے میں سے ہی ہو ، پس جن لوگوں نے اللہ کے لئے وطن چھوڑ دیئے اور اسی کے باعث اپنے گھروں سے نکال دیئے گئے اور میری راہ میں ستائے گئے اور میری خاطر لڑے اور مارے گئے تو میں ضرور ان کے گناہ ان کے نامۂ اعمال سے مٹا دوں گا اور انہیں یقینا ان جنتوں میں داخل کروں گا جن کے نیچے نہریں بہتی ہوں گی ، یہ اللہ کے حضور سے اجر ہے ، اور اللہ ہی کے پاس اس سے بھی بہتر اجر ہے ۔
اے اللہ کے بندے ! کافروں کا شہروں میں عیش و عشرت کے ساتھ گھومنا پھرنا تجھے کسی دھوکہ میں نہ ڈال دے ۔
یہ تھوڑی سی چند دنوں کی متاع ہے ، پھر ان کا ٹھکانا دوزخ ہوگا ، اور وہ بہت ہی برا ٹھکانا ہے ۔
لیکن جو لوگ اپنے رب سے ڈرتے رہے ان کے لئے بہشتیں ہیں جن کے نیچے نہریں بہہ رہی ہیں ، وہ ان میں ہمیشہ رہنے والے ہیں ، اللہ کے ہاں سے ان کی مہمانی ہے اور پھر اس کا حریم قرب ، جلوۂ حسن اور نعمت وصال ، الغرض جو کچھ بھی اللہ کے پاس ہے وہ نیک لوگوں کے لئے بہت ہی اچھا ہے ۔
اور بیشک کچھ اہل کتاب ایسے بھی ہیں جو اللہ پر ایمان رکھتے ہیں اور اس کتاب پر بھی ایمان لاتے ہیں جو تمہاری طرف نازل کی گئی ہے اور جو ان کی طرف نازل کی گئی اور ان کے دل اللہ کے حضور جھکے رہتے ہیں اور اللہ کی آیتوں کے عوض قلیل دام وصول نہیں کرتے ، یہ وہ لوگ ہیں جن کا اجر ان کے رب کے پاس ہے ، بیشک اللہ حساب میں جلدی فرمانے والا ہے ۔
اے ایمان والو ! صبر کرو اور ثابت قدمی میں دشمن سے بھی زیادہ محنت کرو اور جہاد کے لئے خوب مستعد رہو ، اور ہمیشہ اللہ کا تقوٰی قائم رکھو تاکہ تم کامیاب ہو سکو ۔
اے لوگو ! اپنے رب سے ڈرو جس نے تمہاری پیدائش کی ابتداء ایک جان سے کی پھر اسی سے اس کا جوڑ پیدا فرمایا پھر ان دونوں میں سے بکثرت مردوں اور عورتوں کی تخلیق کو پھیلا دیا ، اور ڈرو اس اللہ سے جس کے واسطے سے تم ایک دوسرے سے سوال کرتے ہو اور قرابتوں میں بھی تقوٰی اختیار کرو ، بیشک اللہ تم پر نگہبان ہے ۔
اور یتیموں کو ان کے مال دے دو اور بری چیز کو عمدہ چیز سے نہ بدلا کرو اور نہ ان کے مال اپنے مالوں میں ملا کر کھایا کرو ، یقینا یہ بہت بڑا گناہ ہے ۔
اور اگر تمہیں اندیشہ ہو کہ تم یتیم لڑکیوں کے بارے میں انصاف نہ کر سکو گے تو ان عورتوں سے نکاح کرو جو تمہارے لئے پسندیدہ اور حلال ہوں ، دو دو اور تین تین اور چار چار مگر یہ اجازت بشرط عدل ہے ، پھر اگر تمہیں اندیشہ ہو کہ تم زائد بیویوں میں عدل نہیں کر سکو گے تو صرف ایک ہی عورت سے نکاح کرو یا وہ کنیزیں جو شرعا تمہاری ملکیت میں آئی ہوں ، یہ بات اس سے قریب تر ہے کہ تم سے ظلم نہ ہو ۔
اور عورتوں کو ان کے مہر خوش دلی سے ادا کیا کرو ، پھر اگر وہ اس مہر میں سے کچھ تمہارے لئے اپنی خوشی سے چھوڑ دیں تو تب اسے اپنے لئے سازگار اور خوشگوار سمجھ کر کھاؤ ۔
اور تم بے سمجھوں کو اپنے یا ان کے مال سپرد نہ کرو جنہیں اللہ نے تمہاری معیشت کی استواری کا سبب بنایا ہے ۔ ہاں انہیں اس میں سے کھلاتے رہو اور پہناتے رہو اور ان سے بھلائی کی بات کیا کرو ۔
اور یتیموں کی تربیتہ جانچ اور آزمائش کرتے رہو یہاں تک کہ نکاح کی عمر کو پہنچ جائیں پھر اگر تم ان میں ہوشیاری اور حسن تدبیر دیکھ لو تو ان کے مال ان کے حوالے کر دو ، اور ان کے مال فضول خرچی اور جلد بازی میں اس اندیشے سے نہ کھا ڈالو کہ وہ بڑے ہو کر واپس لے جائیں گے ، اور جو کوئی خوشحال ہو وہ مال یتیم سے بالکل بچا رہے اور جو خود نادار ہو اسے صرف مناسب حد تک کھانا چاہئے ، اور جب تم ان کے مال ان کے سپرد کرنے لگو تو ان پر گواہ بنا لیا کرو ، اور حساب لینے والا اللہ ہی کافی ہے ۔
مردوں کے لئے اس مال میں سے حصہ ہے جو ماں باپ اور قریبی رشتہ داروں نے چھوڑا ہو اور عورتوں کے لئے بھی ماں باپ اور قریبی رشتہ داروں کے ترکہ میں سے حصہ ہے ۔ وہ ترکہ تھوڑا ہو یا زیادہ اللہ کا مقرر کردہ حصہ ہے ۔
اور اگر تقسیم وراثت کے موقع پر غیر وارث رشتہ دار اور یتیم اور محتاج موجود ہوں تو اس میں سے کچھ انہیں بھی دے دو اور ان سے نیک بات کہو ۔
اور یتیموں سے معاملہ کرنے والے لوگوں کو ڈرنا چاہئے کہ اگر وہ اپنے پیچھے ناتواں بچے چھوڑ جاتے تو مرتے وقت ان بچوں کے حال پر کتنے خوفزدہ اور فکر مند ہوتے ، سو انہیں یتیموں کے بارے میں اللہ سے ڈرتے رہنا چاہئے اور ان سے سیدھی بات کہنی چاہئے ۔
بیشک جو لوگ یتیموں کے مال ناحق طریقے سے کھاتے ہیں وہ اپنے پیٹوں میں نری آگ بھرتے ہیں ، اور وہ جلد ہی دہکتی ہوئی آگ میں جا گریں گے ۔
اللہ تمہیں تمہاری اولاد کی وراثت کے بارے میں حکم دیتا ہے کہ لڑکے کے لئے دو لڑکیوں کے برابر حصہ ہے ، پھر اگر صرف لڑکیاں ہی ہوں دو یا دو سے زائد تو ان کے لئے اس ترکہ کا دو تہائی حصہ ہے ، اور اگر وہ اکیلی ہو تو اس کے لئے آدھا ہے ، اور مورث کے ماں باپ کے لئے ان دونوں میں سے ہر ایک کو ترکہ کا چھٹا حصہ ملے گا بشرطیکہ مورث کی کوئی اولاد ہو ، پھر اگر اس میت مورث کی کوئی اولاد نہ ہو اور اس کے وارث صرف اس کے ماں باپ ہوں تو اس کی ماں کے لئے تہائی ہے اور باقی سب باپ کا حصہ ہے ، پھر اگر مورث کے بھائی بہن ہوں تو اس کی ماں کے لئے چھٹا حصہ ہے یہ تقسیم اس وصیت کے پورا کرنے کے بعد جو اس نے کی ہو یا قرض کی ادائیگی کے بعد ہو گی ، تمہارے باپ اور تمہارے بیٹے تمہیں معلوم نہیں کہ فائدہ پہنچانے میں ان میں سے کون تمہارے قریب تر ہے ، یہ تقسیم اللہ کی طرف سے فریضہ یعنی مقرر ہے ، بیشک اللہ خوب جاننے والا بڑی حکمت والا ہے ۔
اور تمہارے لئے اس مال کا آدھا حصہ ہے جو تمہاری بیویاں چھوڑ جائیں بشرطیکہ ان کی کوئی اولاد نہ ہو ، پھر اگر ان کی کوئی اولاد ہو تو تمہارے لئے ان کے ترکہ سے چوتھائی ہے یہ بھی اس وصیت کے پورا کرنے کے بعد جو انہوں نے کی ہو یا قرض کی ادائیگی کے بعد ، اور تمہاری بیویوں کا تمہارے چھوڑے ہوئے مال میں سے چوتھا حصہ ہے بشرطیکہ تمہاری کوئی اولاد نہ ہو ، پھر اگر تمہاری کوئی اولاد ہو تو ان کے لئے تمہارے ترکہ میں سے آٹھواں حصہ ہے تمہاری اس مال کی نسبت کی ہوئی وصیت پوری کرنے یا تمہارے قرض کی ادائیگی کے بعد ، اور اگر کسی ایسے مرد یا عورت کی وراثت تقسیم کی جا رہی ہو جس کے نہ ماں باپ ہوں نہ کوئی اولاد اور اس کا ماں کی طرف سے ایک بھائی یا ایک بہن ہو یعنی اخیافی بھائی یا بہن تو ان دونوں میں سے ہر ایک کے لئے چھٹا حصہ ہے ، پھر اگر وہ بھائی بہن ایک سے زیادہ ہوں تو سب ایک تہائی میں شریک ہوں گے یہ تقسیم بھی اس وصیت کے بعد ہو گی جو وارثوں کو نقصان پہنچائے بغیر کی گئی ہو یا قرض کی ادائیگی کے بعد ، یہ اللہ کی طرف سے حکم ہے ، اور اللہ خوب علم و حلم والا ہے ۔
یہ اللہ کی مقرر کردہ حدیں ہیں ، اور جو کوئی اللہ اور اس کے رسول صلی اللہ علیہ وآلہ وسلم کی فرمانبرداری کرے اسے وہ بہشتوں میں داخل فرمائے گا جن کے نیچے نہریں رواں ہیں ان میں ہمیشہ رہیں گے ، اور یہ بڑی کامیابی ہے ۔
اور جو کوئی اللہ اور اس کے رسول صلی اللہ علیہ وآلہ وسلم کی نافرمانی کرے اور اس کی حدود سے تجاوز کرے اسے وہ دوزخ میں داخل کرے گا جس میں وہ ہمیشہ رہے گا ، اور اس کے لئے ذلت انگیز عذاب ہے ۔
اور تمہاری عورتوں میں سے جو بدکاری کا ارتکاب کر بیٹھیں تو ان پر اپنے لوگوں میں سے چار مردوں کی گواہی طلب کرو ، پھر اگر وہ گواہی دے دیں تو ان عورتوں کو گھروں میں بند کر دو یہاں تک کہ موت ان کے عرصۂ حیات کو پورا کر دے یا اللہ ان کے لئے کوئی راہ یعنی نیا حکم مقرر فرما دے ۔
اور تم میں سے جو بھی کوئی بدکاری کا ارتکاب کریں تو ان دونوں کو ایذا پہنچاؤ ، پھر اگر وہ توبہ کر لیں اور اپنی اصلاح کر لیں تو انہیں سزا دینے سے گریز کرو ، بیشک اللہ بڑا توبہ قبول فرمانے والا مہربان ہے ۔
اللہ نے صرف انہی لوگوں کی توبہ قبول کرنے کا وعدہ فرمایا ہے جو نادانی کے باعث برائی کر بیٹھیں پھر جلد ہی توبہ کر لیں پس اللہ ایسے لوگوں پر اپنی رحمت کے ساتھ رجوع فرمائے گا ، اور اللہ بڑے علم بڑی حکمت والا ہے ۔
اور ایسے لوگوں کے لئے توبہ کی قبولیت نہیں ہے جو گناہ کرتے چلے جائیں ، یہاں تک کہ ان میں سے کسی کے سامنے موت آپہنچے تو اس وقت کہے کہ میں اب توبہ کرتا ہوں اور نہ ہی ایسے لوگوں کے لئے ہے جو کفر کی حالت پر مریں ، ان کے لئے ہم نے دردناک عذاب تیار کر رکھا ہے ۔
اے ایمان والو ! تمہارے لئے یہ حلال نہیں کہ تم زبردستی عورتوں کے وارث بن جاؤ ، اور انہیں اس غرض سے نہ روک رکھو کہ جو مال تم نے انہیں دیا تھا اس میں سے کچھ واپس لے جاؤ سوائے اس کے کہ وہ کھلی بدکاری کی مرتکب ہوں ، اور ان کے ساتھ اچھے طریقے سے برتاؤ کرو ، پھر اگر تم انہیں نا پسند کرتے ہو تو ممکن ہے کہ تم کسی چیز کو ناپسند کرو اور اللہ اس میں بہت سی بھلائی رکھ دے ۔
اور اگر تم ایک بیوی کے بدلے دوسری بیوی بدلنا چاہو اور تم اسے ڈھیروں مال دے چکے ہو تب بھی اس میں سے کچھ واپس مت لو ، کیا تم ناحق الزام اور صریح گناہ کے ذریعے وہ مال واپس لینا چاہتے ہو ۔
اور تم اسے کیسے واپس لے سکتے ہو حالانکہ تم ایک دوسرے سے پہلو بہ پہلو مل چکے ہو اور وہ تم سے پختہ عہد بھی لے چکی ہیں ۔
اور ان عورتوں سے نکاح نہ کرو جن سے تمہارے باپ دادا نکاح کر چکے ہوں مگر جو اس حکم سے پہلے گزر چکا وہ معاف ہے ، بیشک یہ بڑی بے حیائی اور غضب کا باعث ہے اور بہت بری روش ہے ۔
تم پر تمہاری مائیں اور تمہاری بیٹیاں اور تمہاری بہنیں اور تمہاری پھوپھیاں اور تمہاری خالائیں اور بھتیجیاں اور بھانجیاں اور تمہاری وہ مائیں جنہوں نے تمہیں دودھ پلایا ہو اور تمہاری رضاعت میں شریک بہنیں اور تمہاری بیویوں کی مائیں سب حرام کر دی گئی ہیں ، اور اسی طرح تمہاری گود میں پرورش پانے والی وہ لڑکیاں جو تمہاری ان عورتوں کے بطن سے ہیں جن سے تم صحبت کر چکے ہو بھی حرام ہیں ، پھر اگر تم نے ان سے صحبت نہ کی ہو تو تم پر ان کی لڑکیوں سے نکاح کرنے میں کوئی حرج نہیں ، اور تمہارے ان بیٹوں کی بیویاں بھی تم پر حرام ہیں جو تمہاری پشت سے ہیں ، اور یہ بھی حرام ہے کہ تم دو بہنوں کو ایک ساتھ نکاح میں جمع کرو سوائے اس کے کہ جو دور جہالت میں گزر چکا ۔ بیشک اللہ بڑا بخشنے والا مہربان ہے ۔
اور شوہر والی عورتیں بھی تم پرحرام ہیں سوائے ان جنگی قیدی عورتوں کے جو تمہاری ملک میں آجائیں ، ان احکام حرمت کو اللہ نے تم پر فرض کر دیا ہے ، اور ان کے سوا سب عورتیں تمہارے لئے حلال کر دی گئی ہیں تاکہ تم اپنے اموال کے ذریعے طلب نکاح کرو پاک دامن رہتے ہوئے نہ کہ شہوت رانی کرتے ہوئے ، پھر ان میں سے جن سے تم نے اس مال کے عوض فائدہ اٹھایا ہے انہیں ان کا مقرر شدہ مہر ادا کر دو ، اور تم پر اس مال کے بارے میں کوئی گناہ نہیں جس پر تم مہر مقرر کرنے کے بعد باہم رضا مند ہو جاؤ ، بیشک اللہ خوب جاننے والا بڑی حکمت والا ہے ۔
اور تم میں سے جو کوئی اتنی استطاعت نہ رکھتا ہو کہ آزاد مسلمان عورتوں سے نکاح کر سکے تو ان مسلمان کنیزوں سے نکاح کرلے جو شرعا تمہاری ملکیت میں ہیں ، اور اللہ تمہارے ایمان کی کیفیت کو خوب جانتا ہے ، تم سب ایک دوسرے کی جنس میں سے ہی ہو ، پس ان کنیزوں سے ان کے مالکوں کی اجازت کے ساتھ نکاح کرو اور انہیں ان کے مہر حسب دستور ادا کرو درآنحالیکہ وہ عفت قائم رکھتے ہوئے قید نکاح میں آنے والی ہوں نہ بدکاری کرنے والی ہوں اور نہ درپردہ آشنائی کرنے والی ہوں ، پس جب وہ نکاح کے حصار میں آجائیں پھر اگر بدکاری کی مرتکب ہوں تو ان پر اس سزا کی آدھی سزا لازم ہے جو آزاد کنواری عورتوں کے لئے مقرر ہے ، یہ اجازت اس شخص کے لئے ہے جسے تم میں سے گناہ کے ارتکاب کا اندیشہ ہو ، اور اگر تم صبر کرو تو یہ تمہارے حق میں بہتر ہے ، اور اللہ بخشنے والا مہر بان ہے ۔
اللہ چاہتا ہے کہ تمہارے لئے اپنے احکام کی وضاحت فرما دے اور تمہیں ان نیک لوگوں کی راہوں پر چلائے جو تم سے پہلے ہوگزرے ہیں اور تمہارے اوپر رحمت کے ساتھ رجوع فرمائے ، اور اللہ خوب جاننے والا بڑی حکمت والا ہے ۔
اور اللہ تم پر مہربانی فرمانا چاہتا ہے ، اور جو لوگ خواہشات نفسانی کی پیروی کر رہے ہیں وہ چاہتے ہیں کہ تم راہ راست سے بھٹک کر بہت دور جا پڑو ۔
اللہ چاہتا ہے کہ تم سے بوجھ ہلکا کر دے ، اور انسان کمزور پیدا کیا گیا ہے ۔
اے ایمان والو ! تم ایک دوسرے کا مال آپس میں ناحق طریقے سے نہ کھاؤ سوائے اس کے کہ تمہاری باہمی رضا مندی سے کوئی تجارت ہو ، اور اپنی جانوں کو مت ہلاک کرو ، بیشک اللہ تم پر مہربان ہے ۔
اور جو کوئی تعدی اور ظلم سے ایسا کرے گا تو ہم عنقریب اسے دوزخ کی آگ میں ڈال دیں گے ، اور یہ اللہ پر بالکل آسان ہے ۔
اگر تم کبیرہ گناہوں سے جن سے تمہیں روکا گیا ہے بچتے رہو تو ہم تم سے تمہاری چھوٹی برائیاں مٹا دیں گے اور تمہیں عزت والی جگہ میں داخل فرما دیں گے ۔
اور تم اس چیز کی تمنا نہ کیا کرو جس میں اللہ نے تم میں سے بعض کو بعض پر فضیلت دی ہے ، مردوں کے لئے اس میں سے حصہ ہے جو انہوں نے کمایا ، اور عورتوں کے لئے اس میں سے حصہ ہے جو انہوں نے کمایا ، اور اللہ سے اس کا فضل مانگا کرو ، بیشک اللہ ہر چیز کو خوب جاننے والا ہے ۔
اور ہم نے سب کے لئے ماں باپ اور قریبی رشتہ داروں کے چھوڑے ہوئے مال میں حق دار یعنی وارث مقرر کر دیئے ہیں ، اور جن سے تمہارا معاہدہ ہو چکا ہے سو انہیں ان کا حصہ دے دو ، بیشک اللہ ہر چیز کا مشاہدہ فرمانے والا ہے ۔
مرد عورتوں پر محافظ و منتظم ہیں اس لئے کہ اللہ نے ان میں سے بعض کو بعض پر فضیلت دی ہے اور اس وجہ سے بھی کہ مرد ان پر اپنے مال خرچ کرتے ہیں ، پس نیک بیویاں اطاعت شعار ہوتی ہیں شوہروں کی عدم موجودگی میں اللہ کی حفاظت کے ساتھ اپنی عزت کی حفاظت کرنے والی ہوتی ہیں ، اور تمہیں جن عورتوں کی نافرمانی و سرکشی کا اندیشہ ہو تو انہیں نصیحت کرو اور اگر نہ سمجھیں تو انہیں خواب گاہوں میں خود سے علیحدہ کر دو اور اگر پھر بھی اصلاح پذیر نہ ہوں تو انہیں تادیبا ہلکا سا مارو ، پھر اگر وہ تمہاری فرمانبردار ہو جائیں تو ان پر ظلم کا کوئی راستہ تلاش نہ کرو ، بیشک اللہ سب سے بلند سب سے بڑا ہے ۔
اور اگر تمہیں ان دونوں کے درمیان مخالفت کا اندیشہ ہو تو تم ایک منصف مرد کے خاندان سے اور ایک منصف عورت کے خاندان سے مقرر کر لو ، اگر وہ دونوں منصف صلح کرانے کا ارادہ رکھیں تو اللہ ان دونوں کے درمیان موافقت پیدا فرما دے گا ، بیشک اللہ خوب جاننے والا خبردار ہے ۔
اور تم اللہ کی عبادت کرو اور اس کے ساتھ کسی کو شریک نہ ٹھہراؤ اور ماں باپ کے ساتھ بھلائی کرو اور رشتہ داروں اور یتیموں اور محتاجوں سے اور نزدیکی ہمسائے اور اجنبی پڑوسی اور ہم مجلس اور مسافر سے ، اور جن کے تم مالک ہو چکے ہو ، ان سے نیکی کیا کرو ، بیشک اللہ اس شخص کو پسند نہیں کرتا جو تکبر کرنے والا مغرور فخر کرنے والا خود بین ہو ۔
جو لوگ خود بھی بخل کرتے ہیں اور لوگوں کو بھی بخل کا حکم دیتے ہیں اور اس نعمت کو چھپاتے ہیں جواللہ نے انہیں اپنے فضل سے عطا کی ہے ، اور ہم نے کافروں کے لئے ذلت انگیز عذاب تیار کر رکھا ہے ۔
اور جو لوگ اپنے مال لوگوں کے دکھاوے کے لئے خرچ کرتے ہیں اور نہ اللہ پر ایمان رکھتے ہیں اور نہ یوم آخرت پر ، اور شیطان جس کا بھی ساتھی ہوگیا تو وہ برا ساتھی ہے ۔
اور ان کا کیا نقصان تھا اگر وہ اللہ پر اور یوم آخرت پر ایمان لے آتے اور جو کچھ اللہ نے انہیں دیا تھا اس میں سے اس کی راہ میں خرچ کرتے ، اور اللہ ان کے حال سے خوب واقف ہے ۔
بیشک اللہ ذرہ برابر بھی ظلم نہیں کرتا ، اور اگر کوئی نیکی ہو تو اسے دوگنا کر دیتا ہے اور اپنے پاس سے بڑا اجر عطا فرماتا ہے ۔
پھر اس دن کیا حال ہوگا جب ہم ہر امت سے ایک گواہ لائیں گے اور اے حبیب ! ہم آپ کو ان سب پر گواہ لائیں گے ۔
اس دن وہ لوگ جنہوں نے کفر کیا اور رسول صلی اللہ علیہ وآلہ وسلم کی نافرمانی کی ، آرزو کریں گے کہ کاش انہیں مٹی میں دبا کر ان پر زمین برابر کر دی جاتی ، اور وہ اللہ سے کوئی بات نہ چھپا سکیں گے ۔
اے ایمان والو ! تم نشہ کی حالت میں نماز کے قریب مت جاؤ یہاں تک کہ تم وہ بات سمجھنے لگو جو کہتے ہو اور نہ حالت جنابت میں نماز کے قریب جاؤ تا آنکہ تم غسل کر لو سوائے اس کے کہ تم سفر میں راستہ طے کر رہے ہو ، اور اگر تم بیمار ہو یا سفر میں ہو یا تم میں سے کوئی قضائے حاجت سے لوٹے یا تم نے اپنی عورتوں سے مباشرت کی ہو پھر تم پانی نہ پاسکو تو تم پاک مٹی سے تیمم کر لو پس اپنے چہروں اور اپنے ہاتھوں پر مسح کر لیا کرو ، بیشک اللہ معاف فرمانے والا بہت بخشنے والا ہے ۔
کیا آپ نے ان لوگوں کو نہیں دیکھا جنہیں آسمانی کتاب کا ایک حصہ عطا کیا گیا وہ گمراہی خریدتے ہیں اور چاہتے ہیں کہ تم بھی سیدھے راستے سے بہک جاؤ ۔
اور اللہ تمہارے دشمنوں کو خوب جانتا ہے ، اور اللہ بطور کارساز کافی ہے اور اللہ بطور مددگار کافی ہے ۔
اور کچھ یہودی تورات کے کلمات کو اپنے اصل مقامات سے پھیر دیتے ہیں اور کہتے ہیں : ہم نے سن لیا اور نہیں مانا ، اور یہ بھی کہتے ہیں : سنیئے ! معاذ اللہ ! آپ سنوائے نہ جائیں ، اور اپنی زبانیں مروڑ کر دین میں طعنہ زنی کرتے ہوئے ” راعنا “ کہتے ہیں ، اور اگر وہ لوگ اس کی جگہ یہ کہتے کہ ہم نے سنا اور ہم نے اطاعت کی اور حضور ! ہماری گزارش سنئے اور ہماری طرف نظر کرم فرمائیے تو یہ ان کے لئے بہتر ہوتا اور یہ قول بھی درست اور مناسب ہوتا ، لیکن اللہ نے ان کے کفر کے باعث ان پر لعنت کی سو تھوڑے لوگوں کے سوا وہ ایمان نہیں لاتے ۔
اے اہل کتاب ! اس کتاب پر ایمان لاؤ جو ہم نے اب اپنے حبیب محمد صلی اللہ علیہ وآلہ وسلم پر اتاری ہے جو اس کتاب کی اصلا تصدیق کرتی ہے جو تمہارے پاس ہے ، اس سے قبل کہ ہم بعض چہروں کے نقوش کو مٹا دیں اور انہیں ان کی پشت کی حالت پر پھیر دیں یا ان پر اسی طرح لعنت کریں جیسے ہم نے ہفتہ کے دن نافرمانی کرنے والوں پر لعنت کی تھی اور اللہ کا حکم پورا ہو کر ہی رہتا ہے ۔
بیشک اللہ اس بات کو نہیں بخشتا کہ اس کے ساتھ شرک کیا جائے اور اس سے کم تر جو گناہ بھی ہو جس کے لئے چاہتا ہے بخش دیتا ہے ، اور جس نے اللہ کے ساتھ شرک کیا اس نے واقعۃ زبردست گناہ کا بہتان باندھا ۔
کیا آپ نے ایسے لوگوں کو نہیں دیکھا جو خود کو پاک ظاہر کرتے ہیں ، بلکہ اللہ ہی جسے چاہتا ہے پاک فرماتا ہے اور ان پر ایک دھاگے کے برابر بھی ظلم نہیں کیا جائے گا ۔
آپ دیکھئے وہ اللہ پر کیسے جھوٹا بہتان باندھتے ہیں ، اور ان کے عذاب کے لئے یہی کھلا گناہ کافی ہے ۔
کیا آپ نے ان لوگوں کو نہیں دیکھا جنہیں آسمانی کتاب کا حصہ دیا گیا ہے پھر بھی وہ بتوں اور شیطان پر ایمان رکھتے ہیں اور کافروں کے بارے میں کہتے ہیں کہ مسلمانوں کی نسبت یہ کافر زیادہ سیدھی راہ پر ہیں ۔
یہ وہ لوگ ہیں جن پر اللہ نے لعنت کی ، اور جس پر اللہ لعنت کرے تو اس کے لئے ہرگز کوئی مددگار نہ پائے گا ۔
کیا ان کا سلطنت میں کچھ حصہ ہے ؟ اگر ایسا ہو تو یہ اپنے بخل کے باعث لوگوں کو تل برابر بھی کوئی چیز نہیں دیں گے ۔
کیا یہ یہود لوگوں سے ان نعمتوں پر حسد کرتے ہیں جو اللہ نے انہیں اپنے فضل سے عطا فرمائی ہیں ، سو واقعی ہم نے ابراہیم علیہ السلام کے خاندان کو کتاب اور حکمت عطا کی اور ہم نے انہیں بڑی سلطنت بخشی ۔
پس ان میں سے کوئی تو اس پر ایمان لے آیا اور ان میں سے کسی نے اس سے روگردانی کی ، اور روگردانی کرنے والے کے لئے دوزخ کی بھڑکتی آگ کافی ہے ۔
بیشک جن لوگوں نے ہماری آیتوں سے کفر کیا ہم عنقریب انہیں دوزخ کی آگ میں جھونک دیں گے ، جب ان کی کھالیں جل جائیں گی تو ہم انہیں دوسری کھالیں بدل دیں گے تاکہ وہ مسلسل عذاب کا مزہ چکھتے رہیں ، بیشک اللہ غالب حکمت والا ہے ۔
اور جو لوگ ایمان لائے اور نیک عمل کرتے رہے تو ہم انہیں بہشتوں میں داخل کریں گے جن کے نیچے نہریں رواں ہیں وہ ان میں ہمیشہ رہیں گے ، ان کے لئے وہاں پاکیزہ بیویاں ہوں گی اور ہم ان کو بہت گھنے سائے میں داخل کریں گے ۔
بیشک اللہ تمہیں حکم دیتا ہے کہ امانتیں انہی لوگوں کے سپرد کرو جو ان کے اہل ہیں ، اور جب تم لوگوں کے درمیان فیصلہ کرو تو عدل کے ساتھ فیصلہ کیا کرو ، بیشک اللہ تمہیں کیا ہی اچھی نصیحت فرماتا ہے ، بیشک اللہ خوب سننے والا خوب دیکھنے والا ہے ۔
اے ایمان والو ! اللہ کی اطاعت کرو اور رسول صلی اللہ علیہ وآلہ وسلم کی اطاعت کرو اوراپنے میں سے اہل حق صاحبان امر کی ، پھر اگر کسی مسئلہ میں تم باہم اختلاف کرو تو اسے حتمی فیصلہ کے لئے اللہ اور رسول صلی اللہ علیہ وآلہ وسلم کی طرف لوٹا دو اگر تم اللہ پر اور یوم آخرت پر ایمان رکھتے ہو ، تو یہی تمہارے حق میں بہتر اور انجام کے لحاظ سے بہت اچھا ہے ۔
کیا آپ نے ان منافقوں کو نہیں دیکھا جو زبان سے دعوٰی کرتے ہیں کہ وہ اس کتاب یعنی قرآن پر ایمان لائے جوآپ کی طرف اتارا گیا اور ان آسمانی کتابوں پر بھی جو آپ سے پہلے اتاری گئیں مگر چاہتے یہ ہیں کہ اپنے مقدمات فیصلے کے لئے شیطان یعنی احکام الٰہی سے سرکشی پر مبنی قانون کی طرف لے جائیں حالانکہ انہیں حکم دیا جا چکا ہے کہ اس کا کھلا انکار کر دیں ، اور شیطان تویہی چاہتا ہے کہ انہیں دور دراز گمراہی میں بھٹکاتا رہے ۔
اور جب ان سے کہا جاتا ہے کہ اللہ کے نازل کردہ قرآن کی طرف اور رسول صلی اللہ علیہ وآلہ وسلم کی طرف آجاؤ تو آپ منافقوں کو دیکھیں گے کہ وہ آپ کی طرف رجوع کرنے سے گریزاں رہتے ہیں ۔
پھر اس وقت ان کی حالت کیا ہوگی جب اپنی کارستانیوں کے باعث ان پر کوئی مصیبت آن پڑے تو اللہ کی قسمیں کھاتے ہوئے آپ کی خدمت میں حاضر ہوں اور یہ کہیں کہ ہم نے تو صرف بھلائی اور باہمی موافقت کا ہی ارادہ کیا تھا ۔
یہ وہ منافق اور مفسد لوگ ہیں کہ اللہ ان کے دلوں کی ہر بات کو خوب جانتا ہے ، پس آپ ان سے اعراض برتیں اور انہیں نصیحت کرتے رہیں اور ان سے ان کے بارے میں مؤثر گفتگو فرماتے رہیں ۔
اور ہم نے کوئی پیغمبر نہیں بھیجا مگر اس لئے کہ اللہ کے حکم سے اس کی اطاعت کی جائے ، اور اے حبیب ! اگر وہ لوگ جب اپنی جانوں پر ظلم کر بیٹھے تھے آپ کی خدمت میں حاضر ہو جاتے اوراللہ سے معافی مانگتے اور رسول صلی اللہ علیہ وآلہ وسلم بھی ان کے لئے مغفرت طلب کرتے تو وہ اس وسیلہ اور شفاعت کی بنا پر ضرور اللہ کو توبہ قبول فرمانے والا نہایت مہربان پاتے ۔
پس اے حبیب ! آپ کے رب کی قسم یہ لوگ مسلمان نہیں ہوسکتے یہاں تک کہ وہ اپنے درمیان واقع ہونے والے ہر اختلاف میں آپ کو حاکم بنالیں پھر اس فیصلہ سے جو آپ صادر فرما دیں اپنے دلوں میں کوئی تنگی نہ پائیں اور آپ کے حکم کو بخوشی پوری فرمانبرداری کے ساتھ قبول کر لیں ۔
اور اگر ہم ان پر فرض کر دیتے کہ تم اپنے آپ کو قتل کر ڈالو یا اپنے گھروں کو چھوڑ کر نکل جاؤ تو ان میں سے بہت تھوڑے لوگ اس پر عمل کرتے ، اورانہیں جو نصیحت کی جاتی ہے اگر وہ اس پر عمل پیرا ہو جاتے تویہ ان کے حق میں بہتر ہوتا اور ایمان پر بہت زیادہ ثابت قدم رکھنے والا ہوتا ۔
اور اس وقت ہم بھی انہیں اپنے حضور سے عظیم اجر عطا فرماتے ۔
اور ہم انہیں واقعۃ سیدھی راہ پر لگا دیتے ۔
اور جو کوئی اللہ اور رسول صلی اللہ علیہ وآلہ وسلم کی اطاعت کرے تو یہی لوگ روز قیامت ان ہستیوں کے ساتھ ہوں گے جن پر اللہ نے خاص انعام فرمایا ہے جو کہ انبیاء ، صدیقین ، شہداءاور صالحین ہیں ، اور یہ بہت اچھے ساتھی ہیں ۔
یہ فضل خاص اللہ کی طرف سے ہے ، اور اللہ جاننے والا کافی ہے ۔
اے ایمان والو ! اپنی حفاظت کا سامان لے لیا کرو پھر جہاد کے لئے متفرق جماعتیں ہو کر نکلو یا سب اکٹھے ہو کر کوچ کرو ۔
اور یقینا تم میں سے بعض ایسے بھی ہیں جو عمدا سستی کرتے ہوئے دیر لگاتے ہیں ، پھر اگر جنگ میں تمہیں کوئی مصیبت پہنچے تو شریک نہ ہونے والا شخص کہتا ہے کہ بیشک اللہ نے مجھ پراحسان فرمایا کہ میں ان کے ساتھ میدان جنگ میں حاضر نہ تھا ۔
اور اگر تمہیں اللہ کی جانب سے کوئی نعمت نصیب ہو جائے تو پھر یہی منافق افسوس کرتے ہوئے ضرور یوں کہے گا گویا تمہارے اور اس کے درمیان کچھ دوستی ہی نہ تھی کہ اے کاش ! میں ان کے ساتھ ہوتا تو میں بھی بڑی کامیابی حاصل کرتا ۔
پس ان مؤمنوں کو اللہ کی راہ میں دین کی سربلندی کے لئے لڑنا چاہئے جو آخرت کے عوض دنیوی زندگی کو بیچ دیتے ہیں ، اور جو کوئی اللہ کی راہ میں جنگ کرے ، خواہ وہ خود قتل ہو جائے یا غالب آجائے توہم دونوں صورتوں میں عنقریب اسے عظیم اجر عطا فرمائیں گے ۔
اور مسلمانو ! تمہیں کیا ہو گیا ہے کہ تم اللہ کی راہ میں مظلوموں کی آزادی کے لئے جنگ نہیں کرتے حالاں کہ کم زور ، مظلوم اور مقہور مرد ، عورتیں اور بچے ظلم و ستم سے تنگ آ کر اپنی آزادی کے لئے پکارتے ہیں : اے ہمارے رب ! ہمیں اس بستی سے نکال لے جہاں کے وڈیرے لوگ ظالم ہیں ، اور کسی کو اپنی بارگاہ سے ہمارا کارساز مقرر فرما دے ، اور کسی کو اپنی بارگاہ سے ہمارا مددگار بنا دے ۔
جو لوگ ایمان لائے وہ اللہ کی راہ میں نیک مقاصد کے لئے جنگ کرتے ہیں اورجنہوں نے کفر کیا وہ شیطان کی راہ میں طاغوتی مقاصد کے لئے جنگ کرتے ہیں ، پس اے مؤمنو ! تم شیطان کے دوستوں یعنی شیطانی مشن کے مددگاروں سے لڑو ، بیشک شیطان کا داؤ کمزور ہے ۔
کیا آپ نے ان لوگوں کا حال نہیں دیکھا جنہیں ابتداء کچھ عرصہ کے لئے یہ کہا گیا کہ اپنے ہاتھ قتال سے روکے رکھو اور نماز قائم کئے رہواور زکوٰۃ دیتے رہو تو وہ اس پر خوش تھے ، پھر جب ان پر جہاد یعنی کفر اور ظلم سے ٹکرانا فرض کر دیا گیا تو ان میں سے ایک گروہ مخالف لوگوں سے یوں ڈرنے لگا جیسے اللہ سے ڈرا جاتا ہے یا اس سے بھی بڑھ کر ۔ اور کہنے لگے : اے ہمارے رب ! تو نے ہم پر اس قدر جلدی جہاد کیوں فرض کر دیا ؟ تو نے ہمیں مزید تھوڑی مدت تک مہلت کیوں نہ دی ؟ آپ انہیں فرما دیجئے کہ دنیا کا مفاد بہت تھوڑا یعنی معمولی شے ہے ، اور آخرت بہت اچھی نعمت ہے اس کے لئے جو پرہیزگار بن جائے ، وہاں ایک دھاگے کے برابر بھی تمہاری حق تلفی نہیں کی جائے گی ۔
اے موت کے ڈر سے جہاد سے گریز کرنے والو ! تم جہاں کہیں بھی ہوگے موت تمہیں وہیں آپکڑے گی خواہ تم مضبوط قلعوں میں ہی ہو ، اور ان کی ذہنیت یہ ہے کہ اگر انہیں کوئی بھلائی فائدہ پہنچے توکہتے ہیں کہ یہ تو اللہ کی طرف سے ہے اس میں رسول صلی اللہ علیہ وآلہ وسلم کی برکت اور واسطے کا کوئی دخل نہیں ، اور اگر انہیں کوئی برائی نقصان پہنچے تو کہتے ہیں : اے رسول ! یہ آپ کی طرف سے یعنی آپ کی وجہ سے ہے ۔ آپ فرما دیں : حقیقۃ سب کچھ اللہ کی طرف سے ہوتا ہے ۔ پس اس قوم کو کیا ہوگیا ہے کہ یہ کوئی بات سمجھنے کے قریب ہی نہیں آتے ۔
اے انسان ! اپنی تربیت یوں کر کہ جب تجھے کوئی بھلائی پہنچے تو سمجھ کہ وہ اللہ کی طرف سے ہے اسے اپنے حسن تدبیر کی طرف منسوب نہ کر ، اور جب تجھے کوئی برائی پہنچے تو سمجھ کہ وہ تیری اپنی طرف سے ہے یعنی اسے اپنی خرابئ نفس کی طرف منسوب کر ، اور اے محبوب ! ہم نے آپ کو تمام انسانوں کے لئے رسول بنا کر بھیجا ہے ، اور آپ کی رسالت پر اللہ گواہی میں کافی ہے ۔
جس نے رسول صلی اللہ علیہ وآلہ وسلم کا حکم مانا بیشک اس نے اللہ ہی کا حکم مانا ، اور جس نے روگردانی کی تو ہم نے آپ کو ان پر نگہبان بنا کر نہیں بھیجا ۔
اور ان منافقوں کا یہ حال ہے کہ آپ کے سامنے کہتے ہیں کہ ہم نے آپ کا حکم مان لیا ، پھر وہ آپ کے پاس سے اٹھ کر باہر جاتے ہیں تو ان میں سے ایک گروہ آپ کی کہی ہوئی بات کے برعکس رات کو رائے زنی اور سازشی مشورے کرتا ہے ، اور اللہ وہ سب کچھ لکھ رہا ہے جو وہ رات بھر منصوبے بناتے ہیں ۔ پس اے محبوب ! آپ ان سے رخ انور پھیر لیجئے اوراللہ پر بھروسہ رکھئیے ، اور اللہ کافی کارساز ہے ۔
تو کیا وہ قرآن میں غور و فکر نہیں کرتے ، اور اگر یہ قرآن غیر خدا کی طرف سے آیا ہوتا تو یہ لوگ اس میں بہت سا اختلاف پاتے ۔
اور جب ان کے پاس کوئی خبر امن یا خوف کی آتی ہے تو وہ اسے پھیلا دیتے ہیں اور اگر وہ بجائے شہرت دینے کے اسے رسول صلی اللہ علیہ وآلہ وسلم اور اپنے میں سے صاحبان امر کی طرف لوٹادیتے تو ضرور ان میں سے وہ لوگ جو کسی بات کانتیجہ اخذ کرسکتے ہیں اس خبر کی حقیقت کو جان لیتے ، اگر تم پر اللہ کا فضل اور اس کی رحمت نہ ہوتی تو یقینا چند ایک کے سوا تم سب شیطان کی پیروی کرنے لگتے ۔
پس اے محبوب ! آپ اللہ کی راہ میں جہاد کیجئے ، آپ کو اپنی جان کے سوا کسی اور کے لئے ذمہ دار نہیں ٹھہرایا جائے گا اور آپ مسلمانوں کو جہاد کے لئے ابھاریں ، عجب نہیں کہ اللہ کافروں کا جنگی زور توڑ دے ، اور اللہ گرفت میں بھی بہت سخت ہے اور سزا دینے میں بھی بہت سخت ۔
جو شخص کوئی نیک سفارش کرے تو اس کے لئے اس کے ثواب سے حصہ مقرر ہے ، اور جو کوئی بری سفارش کرے تو اس کے لئے اس کے گناہ سے حصہ مقرر ہے ، اور اللہ ہر چیز پر قادر ہے ۔
اور جب کسی لفظ سلام کے ذریعے تمہاری تکریم کی جائے تو تم جواب میں اس سے بہتر لفظ کے ساتھ سلام پیش کیا کرو یا کم از کم وہی الفاظ جواب میں لوٹا دیا کرو ، بیشک اللہ ہر چیز پر حساب لینے والا ہے ۔
اللہ ہے کہ اس کے سوا کوئی لائق عبادت نہیں ۔ وہ تمہیں ضرور قیامت کے دن جمع کرے گا جس میں کوئی شک نہیں ، اور اللہ سے بات میں زیادہ سچا کون ہے ۔
پس تمہیں کیا ہوگیا ہے کہ منافقوں کے بارے میں تم دو گروہ ہو گئے ہو حالانکہ اللہ نے ان کے اپنے کرتوتوں کے باعث ان کی عقل اور سوچ کو اوندھا کر دیا ہے ۔ کیا تم اس شخص کو راہ راست پر لانا چاہتے ہو جسے اللہ نے گمراہ ٹھہرا دیا ہے ، اور اے مخاطب ! جسے اللہ گمراہ ٹھہرا دے تو اس کے لئے ہرگز کوئی راہ ہدایت نہیں پاسکتا ۔
وہ منافق تو یہ تمنا کرتے ہیں کہ تم بھی کفر کروجیسے انہوں نے کفر کیا تاکہ تم سب برابر ہو جاؤ ۔ سو تم ان میں سے کسی کو دوست نہ بناؤ یہاں تک کہ وہ اللہ کی راہ میں ہجرت کر کے اپنا ایمان اور اخلاص ثابت کریں ، پھر اگر وہ روگردانی کریں تو انہیں پکڑ لو اور جہاں بھی پاؤ انہیں قتل کر ڈالو اور ان میں سے کسی کو دوست نہ بناؤ اور نہ مددگار ۔
مگر ان لوگوں کو قتل نہ کرو جو ایسی قوم سے جا ملے ہوں کہ تمہارے اور ان کے درمیان معاہدۂ امان ہوچکا ہو یا وہ حوصلہ ہار کر تمہارے پاس اس حال میں آجائیں کہ ان کے سینے اس بات سے تنگ آچکے ہوں کہ وہ تم سے لڑیں یا اپنی قوم سے لڑیں ، اور اگر اللہ چاہتا تو ان کے دلوں کو ہمت دیتے ہوئے یقینا انہیں تم پر غالب کر دیتا تو وہ تم سے ضرور لڑتے ، پس اگر وہ تم سے کنارہ کشی کر لیں اور تمہارے ساتھ جنگ نہ کریں اور تمہاری طرف صلح کا پیغام بھیجیں تو اللہ نے تمہارے لئے بھی صلح جوئی کی صورت میں ان پر دست درازی کی کوئی راہ نہیں بنائی ۔
اب تم کچھ دوسرے لوگوں کو بھی پاؤ گے جو چاہتے ہیں کہ منافقانہ طریقے سے ایمان ظاہر کرکے تم سے بھی امن میں رہیں اور پوشیدہ طریقے سے کفر کی موافقت کرکے اپنی قوم سے بھی امن میں رہیں ، مگر ان کی حالت یہ ہے کہ جب بھی مسلمانوں کے خلاف فتنہ انگیزی کی طرف پھیرے جاتے ہیں تو وہ اس میں اوندھے کود پڑتے ہیں ، سو اگر یہ لوگ تم سے لڑنے سے کنارہ کش نہ ہوں اور نہ ہی تمہاری طرف صلح کا پیغام بھیجیں اور نہ ہی اپنے ہاتھ فتنہ انگیزی سے روکیں تو تم انہیں پکڑ کر قید کر لو اور انہیں قتل کر ڈالو جہاں کہیں بھی انہیں پاؤ ، اور یہ وہ لوگ ہیں جن پر ہم نے تمہیں کھلا اختیار دیا ہے ۔
اور کسی مسلمان کے لئے جائز نہیں کہ وہ کسی مسلمان کو قتل کر دے مگر بغیر قصد غلطی سے ، اور جس نے کسی مسلمان کو نادانستہ قتل کر دیا تو اس پر ایک مسلمان غلام / باندی کا آزاد کرنا اور خون بہا کا ادا کرنا جو مقتول کے گھر والوں کے سپرد کیا جائے لازم ہے مگر یہ کہ وہ معاف کر دیں ، پھر اگر وہ مقتول تمہاری دشمن قوم سے ہو اور وہ مومن بھی ہو تو صرف ایک غلام / باندی کا آزاد کرنا ہی لازم ہے اور اگر وہ مقتول اس قوم میں سے ہو کہ تمہارے اور ان کے درمیان صلح کا معاہدہ ہے تو خون بہا بھی جو اس کے گھر والوں کے سپرد کیا جائے اور ایک مسلمان غلام / باندی کا آزاد کرنا بھی لازم ہے ۔ پھر جس شخص کو غلام / باندی میسر نہ ہو تو اس پر پے در پے دو مہینے کے روزے لازم ہیں ۔ اللہ کی طرف سے یہ اس کی توبہ ہے ، اور اللہ خوب جاننے والا بڑی حکمت والا ہے ۔
اور جو شخص کسی مسلمان کو قصدا قتل کرے تو اس کی سزا دوزخ ہے کہ مدتوں اس میں رہے گا اور اس پر اللہ غضبناک ہوگا اور اس پر لعنت کرے گا اور اس نے اس کے لئے زبردست عذاب تیار کر رکھا ہے ۔
اے ایمان والو ! جب تم اللہ کی راہ میں جہاد کے لئے سفر پر نکلو تو تحقیق کر لیا کرو اور اس کو جو تمہیں سلام کرے یہ نہ کہو کہ تو مسلمان نہیں ہے ، تم ایک مسلمان کو کافر کہہ کر مارنے کے بعد مال غنیمت کی صورت میں دنیوی زندگی کا سامان تلاش کرتے ہو تو یقین کرو اللہ کے پاس بہت اموال غنیمت ہیں ۔ اس سے پیشتر تم بھی توایسے ہی تھے پھر اللہ نے تم پر احسان کیا اور تم مسلمان ہوگئے پس دوسروں کے بارے میں بھی تحقیق کر لیا کرو ۔ بیشک اللہ تمہارے کاموں سے خبردار ہے ۔
مسلمانوں میں سے وہ لوگ جو جہاد سے جی چرا کر بغیر کسی عذر تکلیف کے گھروں میں بیٹھ رہنے والے ہیں اور وہ لوگ جو اللہ کی راہ میں اپنے مالوں اور اپنی جانوں سے جہاد کرنے والے ہیں یہ دونوں درجہ و ثواب میں برابر نہیں ہوسکتے ۔ اللہ نے اپنے مالوں اور اپنی جانوں سے جہاد کرنے والوں کو بیٹھ رہنے والوں پر مرتبہ میں فضیلت بخشی ہے اوراللہ نے سب ایمان والوں سے وعدہ تو بھلائی کا ہی فرمایا ہے ، اور اللہ نے جہاد کرنے والوں کو بہر طور بیٹھ رہنے والوں پر زبردست اجر و ثواب کی فضیلت دی ہے ۔
اس کی طرف سے ان کے لئے بہت درجات ہیں اور بخشائش اور رحمت ہے ، اور اللہ بڑا بخشنے والا مہربان ہے ۔
بیشک جن لوگوں کی روح فرشتے اس حال میں قبض کرتے ہیں کہ وہ اپنی جانوں پر ظلم کرنے والے ہیں تو وہ ان سے دریافت کرتے ہیں کہ تم کس حال میں تھے تم نے اقامت دین کی جد و جہد کی نہ سرزمین کفر کو چھوڑا ؟ وہ معذرۃ کہتے ہیں کہ ہم زمین میں کمزور و بے بس تھے ، فرشتے جوابا کہتے ہیں : کیا اللہ کی زمین فراخ نہ تھی کہ تم اس میں کہیں ہجرت کر جاتے ، سو یہی وہ لوگ ہیں جن کا ٹھکانا جہنم ہے ، اور وہ بہت ہی برا ٹھکانا ہے ۔
سوائے ان واقعی مجبور و بے بس مردوں اور عورتوں اور بچوں کے ، جو نہ کسی تدبیر پر قدرت رکھتے ہیں اور نہ وہاں سے نکلنے کا کوئی راستہ جانتے ہیں ۔
سو یہ وہ لوگ ہیں کہ یقینا اللہ ان سے درگزر فرمائے گا ، اور اللہ بڑا معاف فرمانے والا بخشنے والا ہے ۔
اور جو کوئی اللہ کی راہ میں گھر بار چھوڑ کرنکلے وہ زمین میں ہجرت کے لئے بہت سی جگہیں اور معاش کے لئے کشائش پائے گا ، اور جو شخص بھی اپنے گھر سے اللہ اور اس کے رسول صلی اللہ علیہ وآلہ وسلم کی طرف ہجرت کرتے ہوئے نکلے پھر اسے راستے میں ہی موت آپکڑے تو اس کا اجر اللہ کے ذمے ثابت ہو گیا ، اور اللہ بڑا بخشنے والا مہربان ہے ۔
اور جب تم زمین میں سفر کرو تو تم پر کوئی گناہ نہیں کہ تم نماز میں قصر کرو یعنی چار رکعت فرض کی جگہ دو پڑھو اگر تمہیں اندیشہ ہے کہ کافر تمہیں تکلیف میں مبتلا کر دیں گے ۔ بیشک کفار تمہارے کھلے دشمن ہیں ۔
اور اے محبوب ! جب آپ ان مجاہدوں میں تشریف فرما ہوں تو ان کے لئے نماز کی جماعت قائم کریں پس ان میں سے ایک جماعت کو پہلے آپ کے ساتھ اقتداء کھڑا ہونا چاہئے اور انہیں اپنے ہتھیار بھی لئے رہنا چاہئیں ، پھر جب وہ سجدہ کر چکیں تو ہٹ کر تم لوگوں کے پیچھے ہو جائیں اور اب دوسری جماعت کو جنہوں نے ابھی نماز نہیں پڑھی آجانا چاہیے پھر وہ آپ کے ساتھ مقتدی بن کر نماز پڑھیں اور چاہئے کہ وہ بھی بدستور اپنے اسباب حفاظت اور اپنے ہتھیار لئے رہیں ، کافر چاہتے ہیں کہ کہیں تم اپنے ہتھیاروں اور اپنے اسباب سے غافل ہو جاؤ تو وہ تم پر دفعۃ حملہ کر دیں ، اور تم پر کچھ مضائقہ نہیں کہ اگر تمہیں بارش کی وجہ سے کوئی تکلیف ہو یا بیمار ہو تو اپنے ہتھیار اتار کر رکھ دو ، اوراپنا سامان حفاظت لئے رہو ۔ بیشک اللہ نے کافروں کے لئے ذلت انگیز عذاب تیار کر رکھا ہے ۔
پھر اے مسلمانو ! جب تم نماز ادا کر چکو تو اللہ کو کھڑے اور بیٹھے اور اپنے پہلوؤں پر لیٹے ہر حال میں یاد کرتے رہو ، پھر جب تم حالت خوف سے نکل کر اطمینان پالو تو نماز کو حسب دستور قائم کرو ۔ بیشک نماز مومنوں پر مقررہ وقت کے حساب سے فرض ہے ۔
اور تم دشمن قوم کی تلاش میں سستی نہ کرو ۔ اگر تمہیں پیچھا کرنے میں تکلیف پہنچتی ہے تو انہیں بھی تو ایسی ہی تکلیف پہنچتی ہے جیسی تکلیف تمہیں پہنچ رہی ہے حالانکہ تم اللہ سے اجر و ثواب کی وہ امیدیں رکھتے ہو جو امیدیں وہ نہیں رکھتے ۔ اور اللہ خوب جاننے والا بڑی حکمت والا ہے ۔
اے رسول گرامی ! بیشک ہم نے آپ کی طرف حق پر مبنی کتاب نازل کی ہے تاکہ آپ لوگوں میں اس حق کے مطابق فیصلہ فرمائیں جو اللہ نے آپ کو دکھایا ہے ، اور آپ کبھی بددیانت لوگوں کی طرف داری میں بحث کرنے والے نہ بنیں ۔
اور آپ اللہ سے بخشش طلب کریں ، بیشک اللہ بڑا بخشنے والا مہربان ہے ۔
اور آپ ایسے لوگوں کی طرف سے دفاعا نہ جھگڑیں جو اپنی ہی جانوں سے دھوکہ کر رہے ہیں ۔ بیشک اللہ کسی ایسے شخص کو پسند نہیں فرماتا جو بڑا بددیانت اور بدکار ہے ۔
وہ لوگوں سے شرماتے ہوئے اپنی دغابازی کو چھپاتے ہیں اور اللہ سے نہیں شرماتے درآنحالیکہ وہ ان کے ساتھ ہوتا ہے جب وہ رات کو کسی ایسی بات سے متعلق چھپ کر مشورہ کرتے ہیں جسے اللہ ناپسند فرماتا ہے ، اور اللہ جو کچھ وہ کرتے ہیں اسے احاطہ کئے ہوئے ہے ۔
خبردار ! تم وہ لوگ ہو جو دنیا کی زندگی میں ان کی طرف سے جھگڑے ۔ پھر کون ایسا شخص ہے جو قیامت کے دن بھی ان کی طرف سے اللہ کے ساتھ جھگڑے گا یا کون ہے جو اس دن بھی ان پر وکیل ہوگا ؟ ۔
اور جو کوئی برا کام کرے یا اپنی جان پر ظلم کرے پھر اللہ سے بخشش طلب کرے وہ اللہ کو بڑا بخشنے والا نہایت مہربان پائے گا ۔
اور جو شخص کوئی گناہ کرے تو بس وہ اپنی ہی جان پر اس کا وبال عائد کر رہا ہے اور اللہ خوب جاننے والا بڑی حکمت والا ہے ۔
اور جو شحص کسی خطا یا گناہ کا ارتکاب کرے پھر اس کی تہمت کسی بے گناہ پرلگا دے تو اس نے یقینا ایک بہتان اور کھلے گناہ کے بوجھ کو اٹھا لیا ۔
اور اے حبیب ! اگر آپ پر اللہ کا فضل اور اس کی رحمت نہ ہوتی تو ان دغابازوں میں سے ایک گروہ یہ ارادہ کر چکا تھا کہ آپ کو بہکا دیں ، جب کہ وہ محض اپنے آپ کو ہی گمراہ کر رہے ہیں اور آپ کا تو کچھ بگاڑ ہی نہیں سکتے ، اور اللہ نے آپ پر کتاب اور حکمت نازل فرمائی ہے اور اس نے آپ کو وہ سب علم عطا کر دیا ہے جوآپ نہیں جانتے تھے ، اورآپ پر اللہ کا بہت بڑا فضل ہے ۔
ان کے اکثر خفیہ مشوروں میں کوئی بھلائی نہیں سوائے اس شخص کے مشورے کے جو کسی خیرات کا یا نیک کام کا یا لوگوں میں صلح کرانے کا حکم دیتا ہے اور جو کوئی یہ کام اللہ کی رضا جوئی کے لئے کرے تو ہم اس کو عنقریب عظیم اجر عطا کریں گے ۔
اور جو شخص رسول صلی اللہ علیہ وآلہ وسلم کی مخالفت کرے اس کے بعد کہ اس پر ہدایت کی راہ واضح ہو چکی اور مسلمانوں کی راہ سے جدا راہ کی پیروی کرے تو ہم اسے اسی گمراہی کی طرف پھیرے رکھیں گے جدھر وہ خود پھر گیا ہے اور بالآخر اسے دوزخ میں ڈالیں گے ، اور وہ بہت ہی برا ٹھکانا ہے ۔
بیشک اللہ اس بات کو معاف نہیں کرتا کہ اس کے ساتھ کسی کو شریک ٹھہرایا جائے اور جو گناہ اس سے نیچے ہے جس کے لئے چاہے معاف فرما دیتا ہے ، اور جو کوئی اللہ کے ساتھ شرک کرے وہ واقعی دور کی گمراہی میں بھٹک گیا ۔
یہ مشرکین اللہ کے سوا محض زنانی چیزوں ہی کی پرستش کرتے ہیں اور یہ فقط سرکش شیطان ہی کی پوجا کرتے ہیں ۔
جس پراللہ نے لعنت کی ہے اور جس نے کہا تھا کہ میں تیرے بندوں میں سے ایک معین حصہ اپنے لئے ضرور لے لوں گا ۔
میں انہیں ضرور گمراہ کردوں گا اور ضرور انہیں غلط امیدیں دلاؤں گا اور انہیں ضرور حکم دیتا رہوں گا سو وہ یقینا جانوروں کے کان چیرا کریں گے اور میں انہیں ضرور حکم دیتا رہوں گا سو وہ یقینا اللہ کی بنائی ہوئی چیزوں کو بدلا کریں گے ، اور جو کوئی اللہ کو چھوڑ کر شیطان کو دوست بنالے تو واقعی وہ صریح نقصان میں رہا ۔
شیطان انہیں غلط وعدے دیتا ہے اور انہیں جھوٹی امیدیں دلاتا ہے اور شیطان فریب کے سوا ان سے کوئی وعدہ نہیں کرتا ۔
یہ وہ لوگ ہیں جن کا ٹھکانا دوزخ ہے اور وہ وہاں سے بھاگنے کی کوئی جگہ نہ پائیں گے ۔
اور جو لوگ ایمان لائے اور نیک عمل کرتے رہے ہم انہیں عنقریب بہشتوں میں داخل کریں گے جن کے نیچے نہریں بہہ رہی ہوں گی وہ ان میں ہمیشہ ہمیشہ رہیں گے ۔ یہ اللہ کا سچا وعدہ ہے ، اور اللہ سے زیادہ بات کا سچا کون ہوسکتا ہے ۔
اللہ کا وعدۂ مغفرت نہ تمہاری خواہشات پر موقوف ہے اور نہ اہل کتاب کی خواہشات پر ، جو کوئی برا عمل کرے گا اسے اس کی سزا دی جائے گی اور نہ وہ اللہ کے سوا اپنا کوئی حمایتی پائے گا اور نہ مددگار ۔
اور جو کوئی نیک اعمال کرے گا خواہ مرد ہو یا عورت درآنحالیکہ وہ مومن ہے پس وہی لوگ جنت میں داخل ہوں گے اوران کی تل برابر بھی حق تلفی نہیں کی جائے گے ۔
اور دین اختیار کرنے کے اعتبار سے اس شخص سے بہتر کون ہو سکتا ہے جس نے اپنا روئے نیاز اللہ کے لئے جھکا دیا اور وہ صاحب احسان بھی ہوا ، اور وہ دین ابراہیم علیہ السلام کی پیروی کرتا رہا جو اللہ کے لئے یک سو اور راست رو تھے ، اور اللہ نے ابراہیم علیہ السلام کو اپنا مخلص دوست بنا لیا تھا سو وہ شخص بھی حضرت ابراہیم علیہ السلام کی نسبت سے اللہ کا دوست ہو گیا ۔
اور سب اللہ ہی کا ہے جو کچھ آسمانوں میں اور جو کچھ زمین میں ہے اور اللہ ہر چیز کا احاطہ فرمائے ہوئے ہے ۔
اور اے پیغمبر ! لوگ آپ سے یتیم عورتوں کے بارے میں فتویٰ پوچھتے ہیں ۔ آپ فرما دیں کہ اللہ تمہیں ان کے بارے میں حکم دیتا ہے اور جو حکم تم کو پہلے سے کتاب مجید میں سنایا جا رہا ہے وہ بھی ان یتیم عورتوں ہی کے بارے میں ہے جنہیں تم وہ حقوق نہیں دیتے جو ان کے لئے مقرر کئے گئے ہیں اور چاہتے ہو کہ ان کا مال قبضے میں لینے کی خاطر ان کے ساتھ خود نکاح کر لو اور نیز بے بس بچوں کے بارے میں بھی حکم ہے کہ یتیموں کے معاملے میں انصاف پر قائم رہا کرو ، اور تم جو بھلائی بھی کروگے تو بیشک اللہ اسے خوب جاننے والا ہے ۔
اور اگر کوئی عورت اپنے شوہر کی جانب سے زیادتی یا بے رغبتی کا خوف رکھتی ہو تو دونوں میاں بیوی پر کوئی حرج نہیں کہ وہ آپس میں کسی مناسب بات پر صلح کر لیں ، اور صلح حقیقت میں اچھی چیز ہے اور طبیعتوں میں تھوڑا بہت بخل ضرور رکھ دیا گیا ہے ، اور اگر تم احسان کرو اور پرہیزگاری اختیار کرو تو بیشک اللہ ان کاموں سے جو تم کر رہے ہو اچھی طرح خبردار ہے ۔
اور تم ہرگز اس بات کی طاقت نہیں رکھتے کہ ایک سے زائد بیویوں کے درمیان پورا پورا عدل کر سکو اگرچہ تم کتنا بھی چاہو ۔ پس ایک کی طرف پورے میلان طبع کے ساتھ یوں نہ جھک جاؤ کہ دوسری کو درمیان میں لٹکتی ہوئی چیز کی طرح چھوڑ دو ۔ اور اگر تم اصلاح کر لو اور حق تلفی و زیادتی سے بچتے رہو تو اللہ بڑا بخشنے والا نہایت مہربان ہے ۔
اور اگر دونوں میاں بیوی جدا ہو جائیں تواللہ ہر ایک کو اپنی کشائش سے ایک دوسرے سے بے نیاز کر دے گا اور اللہ بڑی وسعت والا بڑی حکمت والا ہے ۔
اور اللہ ہی کا ہے جو کچھ آسمانوں میں اورجو کچھ زمین میں ہے ۔ اور بیشک ہم نے ان لوگوں کو بھی جنہیں تم سے پہلے کتاب دی گئی حکم دیا ہے اور تمہیں بھی کہ اللہ سے ڈرتے رہا کرو ۔ اور اگر تم نافرمانی کرو گے تو بیشک سب کچھ اللہ ہی کا ہے جو آسمانوں میں اورجو زمین میں ہے اوراللہ بے نیاز ، ستودہ صفات ہے ۔
اوراللہ ہی کا ہے جو آسمانوں میں ہے اور جو زمین میں ہے ، اور اللہ کا کارساز ہونا کافی ہے ۔
اے لوگو ! اگر وہ چاہے تو تمہیں نابود کر دے اور تمہاری جگہ دوسروں کو لے آئے ، اور اللہ اس پر بڑی قدرت والا ہے ۔
جو کوئی دنیا کا انعام چاہتا ہے تو اللہ کے پاس دنیا و آخرت دونوں کاانعام ہے ، اور اللہ خوب سننے والا خوب دیکھنے والا ہے ۔
اے ایمان والو ! تم انصاف پر مضبوطی کے ساتھ قائم رہنے والے محض اللہ کے لئے گواہی دینے والے ہو جاؤ خواہ گواہی خود تمہارے اپنے یا تمہارے والدین یا تمہارے رشتہ داروں کے ہی خلاف ہو ، اگرچہ جس کے خلاف گواہی ہو مال دار ہے یا محتاج ، اللہ ان دونوں کا تم سے زیادہ خیر خواہ ہے ۔ سو تم خواہش نفس کی پیروی نہ کیا کرو کہ عدل سے ہٹ جاؤ گے ، اور اگر تم گواہی میں پیچ دار بات کرو گے یا حق سے پہلو تہی کرو گے تو بیشک اللہ ان سب کاموں سے جو تم کر رہے ہو خبردار ہے ۔
اے ایمان والو ! تم اللہ پر اور اس کے رسول صلی اللہ علیہ وآلہ وسلم پر اور اس کتاب پر جو اس نے اپنے رسول صلی اللہ علیہ وآلہ وسلم پر نازل فرمائی ہے اور اس کتاب پر جو اس نے اس سے پہلے اتاری تھی ایمان لاؤ ، اور جو کوئی اللہ کا اور اس کے فرشتوں کا اور اس کی کتابوں کا اور اس کے رسولوں کا اور آخرت کے دن کا انکار کرے تو بیشک وہ دور دراز کی گمراہی میں بھٹک گیا ۔
بیشک جو لوگ ایمان لائے پھر کافر ہوگئے ، پھر ایمان لائے پھر کافر ہوگئے ، پھر کفر میں اوربڑھ گئے تواللہ ہرگز یہ ارادہ فرمانے والا نہیں کہ انہیں بخش دے اور نہ یہ کہ انہیں سیدھا راستہ دکھائے ۔
اے نبی ! آپ منافقوں کو یہ خبر سنا دیں کہ ان کے لئے دردناک عذاب ہے ۔
یہ ایسے لوگ ہیں جو مسلمانوں کی بجائے کافروں کو دوست بناتے ہیں ، کیا یہ ان کے پاس عزت تلاش کرتے ہیں ؟ پس عزت تو ساری اللہ تعالٰی کے لئے ہے ۔
اور بیشک اللہ نے تم پر کتاب میں یہ حکم نازل فرمایا ہے کہ جب تم سنو کہ اللہ کی آیتوں کا انکار کیا جا رہا ہے اور ان کا مذاق اڑایا جا رہا ہے تو تم ان لوگوں کے ساتھ مت بیٹھو یہاں تک کہ وہ انکار اور تمسخر کو چھوڑ کر کسی دوسری بات میں مشغول ہو جائیں ۔ ورنہ تم بھی انہی جیسے ہو جاؤ گے ۔ بیشک اللہ منافقوں اور کافروں سب کو دوزخ میں جمع کرنے والا ہے ۔
وہ منافق جو تمہاری فتح و شکست کی تاک میں رہتے ہیں ، پھر اگر تمہیں اللہ کی طرف سے فتح نصیب ہو جائے تو کہتے ہیں : کیا ہم تمہارے ساتھ نہ تھے ؟ اور اگر کافروں کو ظاہری فتح میں سے کچھ حصہ مل گیا تو ان سے کہتے ہیں : کیا ہم تم پر غالب نہیں ہو گئے تھے اور اس کے باوجود کیا ہم نے تمہیں مسلمانوں کے ہاتھوں نقصان سے نہیں بچایا ؟ پس اللہ تمہارے درمیان قیامت کے دن فیصلہ فرمائے گا ، اور اللہ کافروں کو مسلمانوں پر غلبہ پانے کی ہرگز کوئی راہ نہ دے گا ۔
بیشک منافق بزعم خویش اللہ کو دھوکہ دینا چاہتے ہیں حالانکہ وہ انہیں اپنے ہی دھوکے کی سزا دینے والا ہے ، اور جب وہ نماز کے لئے کھڑے ہوتے ہیں تو سستی کے ساتھ محض لوگوں کو دکھانے کیلئے کھڑے ہوتے ہیں اور اللہ کویاد بھی نہیں کرتے مگر تھوڑا ۔
اس کفر اور ایمان کے درمیان تذبذب میں ہیں نہ ان کافروں کی طرف ہیں اور نہ ان مؤمنوں کی طرف ہیں ، اورجسے اللہ گمراہ ٹھہرا دے تو آپ ہرگز اس کے لئے کوئی ہدایت کی راہ نہ پائیں گے ۔
اے ایمان والو ! مسلمانوں کے سوا کافروں کو دوست نہ بناؤ ، کیا تم چاہتے ہو کہ نافرمانوں کی دوستی کے ذریعے اپنے خلاف اللہ کی صریح حجت قائم کر لو ۔
بیشک منافق لوگ دوزخ کے سب سے نچلے درجے میں ہوں گے اور آپ ان کے لئے ہرگز کوئی مددگار نہ پائیں گے ۔
مگر وہ لوگ جنہوں نے توبہ کر لی وہ سنور گئے اورانہوں نے اللہ سے مضبوط تعلق جوڑ لیا اور انہوں نے اپنا دین اللہ کے لئے خالص کر لیا تو یہ مؤمنوں کی سنگت میں ہوں گے اور عنقریب اللہ مومنوں کو عظیم اجر عطا فرمائے گا ۔
اللہ تمہیں عذاب دے کر کیا کرے گا اگر تم شکر گزار بن جاؤ اور ایمان لے آؤ ، اور اللہ ہر حق کا قدر شناس ہے ہر عمل کا خوب جاننے والا ہے ۔
اﷲ کسی کی بری بات کا بآواز بلند ظاہرا و علانیۃ کہنا پسند نہیں فرماتا سوائے اس کے جس پر ظلم ہوا ہو اسے ظالم کا ظلم آشکار کرنے کی اجازت ہے ، اور اﷲ خوب سننے والا جاننے والا ہے ۔
اگر تم کسی کار خیر کو ظاہر کرو یا اسے مخفی رکھو یا کسی کی برائی سے در گزر کرو تو بیشک اﷲ بڑا معاف فرمانے والا بڑی قدرت والا ہے ۔
بلا شبہ جو لوگ اﷲ اور اس کے رسولوں کے ساتھ کفر کرتے ہیں اور چاہتے ہیں کہ اﷲ اور اس کے رسولوں کے درمیان تفریق کریں اور کہتے ہیں کہ ہم بعض کو مانتے ہیں اور بعض کو نہیں مانتے اور چاہتے ہیں کہ اس ایمان و کفر کے درمیان کوئی راہ نکال لیں ۔
ایسے ہی لوگ درحقیقت کافر ہیں ، اور ہم نے کافروں کے لئے رسوا کن عذاب تیار کر رکھا ہے ۔
اور جو لوگ اﷲ اور اس کے سب رسولوں پر ایمان لائے اور ان پیغمبروں میں سے کسی کے درمیان ایمان لانے میں فرق نہ کیا تو عنقریب وہ انہیں ان کے اجر عطا فرمائے گا ، اور اﷲ بڑا بخشنے والا نہایت مہربان ہے ۔
اے حبیب ! آپ سے اہل کتاب سوال کرتے ہیں کہ آپ ان پر آسمان سے ایک ہی دفعہ پوری لکھی ہوئی کوئی کتاب اتار لائیں ، تو وہ موسٰی علیہ السلام سے اس سے بھی بڑا سوال کر چکے ہیں ، انہوں نے کہا تھا کہ ہمیں اﷲ کی ذات کھلم کھلا دکھا دو ، پس ان کے اس ظلم یعنی گستاخانہ سوال کی وجہ سے انہیں آسمانی بجلی نے آپکڑا جس کے باعث وہ مرگئے ، پھر موسٰی علیہ السلام کی دعا سے زندہ ہوئے ، پھر انہوں نے بچھڑے کو اپنا معبود بنا لیا اس کے بعد کہ ان کے پاس حق کی نشاندہی کرنے والی واضح نشانیاں آچکی تھیں ، پھر ہم نے اس جرم سے بھی درگزر کیا اور ہم نے موسٰی علیہ السلام کو ان پر واضح غلبہ عطا فرمایا ۔
اور جب یہود تورات کے احکام سے پھر انکاری ہوگئے تو ہم نے ان سے پختہ عہد لینے کے لئے کوہ طور کو ان کے اوپر اٹھا کر معلق کر دیا ، اور ہم نے ان سے فرمایا کہ تم اس شہر کے دروازے یعنی باب ایلیاء میں سجدۂ شکر کرتے ہوئے داخل ہونا ، اور ہم نے ان سے مزید فرمایا کہ ہفتہ کے دن مچھلی کے شکار کی ممانعت کے حکم میں بھی تجاوز نہ کرنا اور ہم نے ان سے بڑا تاکیدی عہد لیا تھا ۔
پس انہیں جو سزائیں ملیں وہ ان کی اپنی عہد شکنی پر اور آیات الٰہی سے انکار کے سبب اور انبیاء کو ان کے ناحق قتل کر ڈالنے کے باعث ، نیز ان کی اس بات کے سبب سے کہ ہمارے دلوں پر غلاف چڑھے ہوئے ہیں ، حقیقت میں ایسا نہ تھا بلکہ اﷲ نے ان کے کفر کے باعث ان کے دلوں پر مہر لگا دی ہے ، سو وہ چند ایک کے سوا ایمان نہیں لائیں گے ۔
اور مزید یہ کہ ان کے اس کفر اور قول کے باعث جو انہوں نے مریم علیہا السلام پر زبردست بہتان لگایا ۔
اور ان کے اس کہنے یعنی فخریہ دعوٰی کی وجہ سے بھی کہ ہم نے اﷲ کے رسول ، مریم کے بیٹے عیسٰی مسیح کو قتل کر ڈالا ہے ، حالانکہ انہوں نے نہ ان کو قتل کیا اور نہ انہیں سولی چڑھایا مگر ہوا یہ کہ ان کے لئے کسی کو عیسٰی علیہ السلام کا ہم شکل بنا دیا گیا ، اور بیشک جو لوگ ان کے بارے میں اختلاف کر رہے ہیں وہ یقینا اس قتل کے حوالے سے شک میں پڑے ہوئے ہیں ، انہیں حقیقت حال کا کچھ بھی علم نہیں مگر یہ کہ گمان کی پیروی کر رہے ہیں ، اور انہوں نے عیسٰی علیہ السلام کو یقینا قتل نہیں کیا ۔
بلکہ اﷲ نے انہیں اپنی طرف آسمان پر اٹھا لیا ، اور اﷲ غالب حکمت والا ہے ۔
اور قرب قیامت نزول مسیح علیہ السلام کے وقت اہل کتاب میں سے کوئی فرد یا فرقہ نہ رہے گا مگر وہ عیسٰی علیہ السلام پر ان کی موت سے پہلے ضرور صحیح طریقے سے ایمان لے آئے گا ، اور قیامت کے دن عیسٰی علیہ السلام ان پر گواہ ہوں گے ۔
پھر یہودیوں کے ظلم ہی کی وجہ سے ہم نے ان پر کئی پاکیزہ چیزیں حرام کر دیں جو پہلے ان کے لئے حلال کی جاچکی تھیں ، اور اس وجہ سے بھی کہ وہ لوگوں کو اﷲ کی راہ سے بکثرت روکتے تھے ۔
اور ان کے سود لینے کے سبب سے ، حالانکہ وہ اس سے روکے گئے تھے ، اور ان کے لوگوں کا ناحق مال کھانے کی وجہ سے بھی انہیں سزا ملی اور ہم نے ان میں سے کافروں کے لئے دردناک عذاب تیار کر رکھا ہے ۔
لیکن ان میں سے پختہ علم والے اور مومن لوگ اس وحی پر جو آپ کی طرف نازل کی گئی ہے اور اس وحی پر جو آپ سے پہلے نازل کی گئی برابر ایمان لاتے ہیں ، اور وہ کتنے اچھے ہیں کہ نماز قائم کرنے والے ہیں اور زکوٰۃ دینے والے ہیں اور اﷲ اور قیامت کے دن پر ایمان رکھنے والے ہیں ۔ ایسے ہی لوگوں کو ہم عنقریب بڑا اجر عطا فرمائیں گے ۔
اے حبیب ! بیشک ہم نے آپ کی طرف اسی طرح وحی بھیجی ہے جیسے ہم نے نوح علیہ السلام کی طرف اور ان کے بعد دوسرے پیغمبروں کی طرف بھیجی تھی ۔ اور ہم نے ابراہیم و اسماعیل اور اسحاق و یعقوب اور ان کی اولاد اور عیسٰی اور ایوب اور یونس اور ہارون اور سلیمان علیھم السلام کی طرف بھی وحی فرمائی ، اور ہم نے داؤد علیہ السلام کو بھی زبور عطا کی تھی ۔
اور ہم نے کئی ایسے رسول بھیجے ہیں جن کے حالات ہم اس سے پہلے آپ کو سنا چکے ہیں اور کئی ایسے رسول بھی بھیجے ہیں جن کے حالات ہم نے ابھی تک آپ کو نہیں سنائے اور اﷲ نے موسٰی علیہ السلام سے بلاواسطہ گفتگو بھی فرمائی ۔
رسول جو خوشخبری دینے والے اور ڈر سنانے والے تھے اس لئے بھیجے گئے تاکہ ان پیغمبروں کے آجانے کے بعد لوگوں کے لئے اﷲ پر کوئی عذر باقی نہ رہے ، اور اﷲ بڑا غالب حکمت والا ہے ۔
اے حبیب ! کوئی آپ کی نبوت پر ایمان لائے یا نہ لائے مگر اﷲ خود اس بات کی گواہی دیتا ہے کہ جو کچھ اس نے آپ کی طرف نازل فرمایا ہے ، اسے اپنے علم سے نازل فرمایا ہے اور فرشتے بھی آپ کی خاطر گواہی دیتے ہیں ، اور اﷲ کا گواہ ہونا ہی کافی ہے ۔
بیشک جنہوں نے کفر کیا یعنی نبوت محمدی صلی اللہ علیہ وآلہ وسلم کی تکذیب کی اور لوگوں کو اﷲ کی راہ سے روکا ، یقینا وہ حق سے بہت دور کی گمراہی میں جا بھٹکے ۔
بیشک جنہوں نے اﷲ کی گواہی کو نہ مان کر کفر کیا اور رسول کی شان کو نہ مان کر ظلم کیا ، اﷲ ہرگز ایسا نہیں کہ انہیں بخش دے اور نہ ایسا ہے کہ آخرت میں انہیں کوئی راستہ دکھائے ۔
سوائے جہنم کے راستے کے جس میں وہ ہمیشہ ہمیشہ رہیں گے ، اور یہ کام اﷲ پر آسان ہے ۔
اے لوگو ! بیشک تمہارے پاس یہ رسول صلی اللہ علیہ وآلہ وسلم تمہارے رب کی طرف سے حق کے ساتھ تشریف لایا ہے ، سو تم ان پر اپنی بہتری کے لئے ایمان لے آؤ اور اگر تم کفر یعنی ان کی رسالت سے انکار کرو گے تو جان لو وہ تم سے بے نیاز ہے کیونکہ جو کچھ آسمانوں اور زمین میں ہے یقینا وہ سب اﷲ ہی کا ہے اور اﷲ خوب جاننے والا بڑی حکمت والا ہے ۔
اے اہل کتاب ! تم اپنے دین میں حد سے زائد نہ بڑھو اور اﷲ کی شان میں سچ کے سوا کچھ نہ کہو ، حقیقت صرف یہ ہے کہ مسیح عیسٰی ابن مریم علیہما السلام اﷲ کا رسول اور اس کا کلمہ ہے جسے اس نے مریم کی طرف پہنچا دیا اور اس کی طرف سے ایک روح ہے ۔ پس تم اﷲ اور اس کے رسولوں پر ایمان لاؤ اور مت کہو کہ معبود تین ہیں ، اس عقیدہ سے باز آجاؤ ، یہ تمہارے لئے بہتر ہے ۔ بیشک اﷲ ہی یکتا معبود ہے ، وہ اس سے پاک ہے کہ اس کے لئے کوئی اولاد ہو ، سب کچھ اسی کا ہے جو کچھ آسمانوں میں ہے اور جو کچھ زمین میں ہے ، اور اﷲ کا کارساز ہونا کافی ہے ۔
مسیح علیہ السلام اس بات سے ہرگز عار نہیں رکھتا کہ وہ اﷲ کا بندہ ہو اور نہ ہی مقرب فرشتوں کو اس سے کوئی عار ہے ، اور جو کوئی اس کی بندگی سے عار محسوس کرے اور تکبر کرے تو وہ ایسے تمام لوگوں کو عنقریب اپنے پاس جمع فرمائے گا ۔
پس جو لوگ ایمان لائے اور نیک عمل کرتے رہے وہ انہیں پورے پورے اجر عطا فرمائے گا اور پھر اپنے فضل سے انہیں اور زیادہ دے گا ، اور وہ لوگ جنہوں نے اﷲ کی عبادت سے عار محسوس کی اور تکبر کیا تو وہ انہیں دردناک عذاب دے گا ، اور وہ اپنے لئے اﷲ کے سوا نہ کوئی دوست پائیں گے اور نہ کوئی مددگار ۔
اے لوگو ! بیشک تمہارے پاس تمہارے رب کی جانب سے ذات محمدی صلی اللہ علیہ وآلہ وسلم کی صورت میں ذات حق جل مجدہ کی سب سے زیادہ مضبوط ، کامل اور واضح دلیل قاطع آگئی ہے اور ہم نے تمہاری طرف اسی کے ساتھ قرآن کی صورت میں واضح اور روشن نور بھی اتار دیا ہے ۔
پس جو لوگ اﷲ پر ایمان لائے اور اس کے دامن کو مضبوطی سے پکڑے رکھا تو عنقریب اﷲ انہیں اپنی خاص رحمت اور فضل میں داخل فرمائے گا ، اور انہیں اپنی طرف پہنچنے کا سیدھا راستہ دکھائے گا ۔
لوگ آپ سے فتویٰ یعنی شرعی حکم دریافت کرتے ہیں ۔ فرما دیجئے کہ اﷲ تمہیں بغیر اولاد اور بغیر والدین کے فوت ہونے والے کلالہ کی وراثت کے بارے میں یہ حکم دیتا ہے کہ اگر کوئی ایسا شخص فوت ہو جائے جو بے اولاد ہو مگر اس کی ایک بہن ہو تو اس کے لئے اس مال کا آدھا حصہ ہے جو اس نے چھوڑا ہے ، اور اگر اس کے برعکس بہن کلالہ ہو تو اس کے مرنے کی صورت میں اس کا بھائی اس بہن کا وارث کامل ہوگا اگر اس بہن کی کوئی اولاد نہ ہو ، پھر اگر کلالہ بھائی کی موت پر دو بہنیں وارث ہوں تو ان کے لئے اس مال کا دو تہائی حصہ ہے جو اس نے چھوڑا ہے ، اور اگر بصورت کلالہ مرحوم کے چند بھائی بہن مرد بھی اور عورتیں بھی وارث ہوں تو پھر ہر ایک مرد کا حصہ دو عورتوں کے حصہ کے برابر ہوگا ۔ یہ احکام اﷲ تمہارے لئے کھول کر بیان فرما رہا ہے تاکہ تم بھٹکتے نہ پھرو ، اور اﷲ ہر چیز کو خوب جاننے والا ہے ۔
اے ایمان والو ! اپنے عہد پورے کرو ۔ تمہارے لئے چوپائے جانور یعنی مویشی حلال کر دیئے گئے ہیں سوائے ان جانوروں کے جن کا بیان تم پر آئندہ کیا جائے گا لیکن جب تم احرام کی حالت میں ہو ، شکار کو حلال نہ سمجھنا ۔ بیشک اﷲ جو چاہتا ہے حکم فرماتا ہے ۔
اے ایمان والو ! اﷲ کی نشانیوں کی بے حرمتی نہ کرو اور نہ حرمت و ادب والے مہینے کی یعنی ذوالقعدہ ، ذوالحجہ ، محرم اور رجب میں سے کسی ماہ کی اور نہ حرم کعبہ کو بھیجے ہوئے قربانی کے جانوروں کی اور نہ مکہ لائے جانے والے ان جانوروں کی جن کے گلے میں علامتی پٹے ہوں اور نہ حرمت والے گھر یعنی خانہ کعبہ کا قصد کرکے آنے والوں کے جان و مال اور عزت و آبرو کی بے حرمتی کرو کیونکہ یہ وہ لوگ ہیں جو اپنے رب کا فضل اور رضا تلاش کر رہے ہیں ، اور جب تم حالت احرام سے باہر نکل آؤ تو تم شکار کرسکتے ہو ، اور تمہیں کسی قوم کی یہ دشمنی کہ انہوں نے تم کو مسجد حرام یعنی خانہ کعبہ کی حاضری سے روکا تھا اس بات پر ہرگز نہ ابھارے کہ تم ان کے ساتھ زیادتی کرو ، اور نیکی اور پرہیزگاری کے کاموں پر ایک دوسرے کی مدد کیا کرو اور گناہ اور ظلم کے کاموں پر ایک دوسرے کی مدد نہ کرو اور اﷲ سے ڈرتے رہو ۔ بیشک اﷲ نافرمانی کرنے والوں کو سخت سزا دینے والا ہے ۔
تم پر مردار یعنی بغیر شرعی ذبح کے مرنے والا جانور حرام کر دیا گیا ہے اور بہایا ہوا خون اور سؤر کا گوشت اور وہ جانور جس پر ذبح کے وقت غیر اﷲ کا نام پکارا گیا ہو اور گلا گھٹ کر مرا ہوا جانور اور دھار دار آلے کے بغیر کسی چیز کی ضرب سے مرا ہوا اور اوپر سے گر کر مرا ہوا اور کسی جانور کے سینگ مارنے سے مرا ہوا اور وہ جانور جسے درندے نے پھاڑ کھایا ہو سوائے اس کے جسے مرنے سے پہلے تم نے ذبح کر لیا ، اور وہ جانور بھی حرام ہے جو باطل معبودوں کے تھانوں یعنی بتوں کے لئے مخصوص کی گئی قربان گاہوں پر ذبح کیا گیا ہو اور یہ بھی حرام ہے کہ تم پانسوں یعنی فال کے تیروں کے ذریعے قسمت کا حال معلوم کرو یا حصے تقسیم کرو ، یہ سب کام گناہ ہیں ۔
آج کافر لوگ تمہارے دین کے غالب آجانے کے باعث اپنے ناپاک ارادوں سے مایوس ہو گئے ، سو اے مسلمانو ! تم ان سے مت ڈرو اور مجھ ہی سے ڈرا کرو ۔
آج میں نے تمہارے لئے تمہارا دین مکمل کر دیا اور تم پر اپنی نعمت پوری کر دی اور تمہارے لئے اسلام کو بطور دین یعنی مکمل نظام حیات کی حیثیت سے پسند کر لیا ۔ پھر اگر کوئی شخص بھوک اور پیاس کی شدت میں اضطراری یعنی انتہائی مجبوری کی حالت کو پہنچ جائے اس شرط کے ساتھ کہ گناہ کی طرف مائل ہونے والا نہ ہو یعنی حرام چیز گناہ کی رغبت کے باعث نہ کھائے تو بیشک اﷲ بہت بخشنے والا نہایت مہربان ہے ۔
لوگ آپ سے سوال کرتے ہیں کہ ان کے لئے کیا چیزیں حلال کی گئی ہیں ، آپ ان سے فرما دیں کہ تمہارے لئے پاک چیزیں حلال کر دی گئی ہیں اور وہ شکاری جانور جنہیں تم نے شکار پر دوڑاتے ہوئے یوں سدھار لیا ہے کہ تم انہیں شکار کے وہ طریقے سکھاتے ہو جو تمہیں اﷲ نے سکھائے ہیں ، سو تم اس شکار میں سے بھی کھاؤ جو وہ شکاری جانور تمہارے لئے مار کر روک رکھیں اور شکار پر چھوڑتے وقت اس شکاری جانور پر اﷲ کا نام لیا کرو اور اﷲ سے ڈرتے رہو ۔ بیشک اﷲ حساب میں جلدی فرمانے والا ہے ۔
آج تمہارے لئے پاکیزہ چیزیں حلال کر دی گئیں ، اور ان لوگوں کا ذبیحہ بھی جنہیں الہامی کتاب دی گئی تمہارے لئے حلال ہے اور تمہارا ذبیحہ ان کے لئے حلال ہے ، اور اسی طرح پاک دامن مسلمان عورتیں اور ان لوگوں میں سے پاک دامن عورتیں جنہیں تم سے پہلے کتاب دی گئی تھی تمہارے لئے حلال ہیں جب کہ تم انہیں ان کے مہر ادا کر دو ، مگر شرط یہ کہ تم انہیں قید نکاح میں لانے والے عفت شعار بنو نہ کہ محض ہوس رانی کی خاطر اعلانیہ بدکاری کرنے والے اور نہ خفیہ آشنائی کرنے والے ، اور جو شخص احکام الٰہی پر ایمان لانے سے انکار کرے تو اس کا سارا عمل برباد ہوگیا اور وہ آخرت میں بھی نقصان اٹھانے والوں میں سے ہوگا ۔
اے ایمان والو ! جب تمہارا نماز کیلئے کھڑے ہونے کا ارادہ ہو تو وضو کے لئے اپنے چہروں کو اور اپنے ہاتھوں کو کہنیوں سمیت دھو لو اور اپنے سروں کا مسح کرو اور اپنے پاؤں بھی ٹخنوں سمیت دھو لو ، اور اگر تم حالت جنابت میں ہو تو نہا کر خوب پاک ہو جاؤ ، اور اگر تم بیمار ہو یا سفر میں ہو یا تم سے کوئی رفع حاجت سے فارغ ہو کر آیا ہو یا تم نے عورتوں سے قربت مجامعت کی ہو پھر تم پانی نہ پاؤ تو اندریں صورت پاک مٹی سے تیمم کر لیا کرو ۔ پس تیمم یہ ہے کہ اس پاک مٹی سے اپنے چہروں اور اپنے پورے ہاتھوں کا مسح کر لو ۔ اﷲ نہیں چاہتا کہ وہ تمہارے اوپر کسی قسم کی سختی کرے لیکن وہ یہ چاہتا ہے کہ تمہیں پاک کردے اور تم پر اپنی نعمت پوری کر دے تاکہ تم شکر گزار بن جاؤ ۔
اور اﷲ کی اس نعمت کو یاد کرو جو تم پر کی گئی ہے اور اس کے عہد کو بھی یاد کرو جو اس نے تم سے پختہ طریقے سے لیا تھا جب کہ تم نے اقرارا کہا تھا کہ ہم نے اﷲ کے حکم کو سنا اور ہم نے اس کی اطاعت کی اور اﷲ سے ڈرتے رہو ، بیشک اﷲ سینوں کی پوشیدہ باتوں کو خوب جانتا ہے ۔
اے ایمان والو ! اﷲ کے لئے مضبوطی سے قائم رہتے ہوئے انصاف پر مبنی گواہی دینے والے ہو جاؤ اور کسی قوم کی سخت دشمنی بھی تمہیں اس بات پر برانگیختہ نہ کرے کہ تم اس سے عدل نہ کرو ۔ عدل کیا کرو کہ وہ پرہیزگاری سے نزدیک تر ہے ، اور اﷲ سے ڈرا کرو ، بیشک اﷲ تمہارے کاموں سے خوب آگاہ ہے ۔
اﷲ نے ایسے لوگوں سے جو ایمان لائے اور نیک عمل کرتے رہے وعدہ فرمایا ہے کہ ان کے لئے بخشش اور بڑا اجر ہے ۔
اور جن لوگوں نے کفر کیا اور ہماری آیتوں کو جھٹلایا وہی لوگ دوزخ میں جلنے والے ہیں ۔
اے ایمان والو ! تم اﷲ کے اس انعام کو یاد کرو جو تم پر ہوا جب قوم کفار نے یہ ارادہ کیا کہ اپنے ہاتھ قتل و ہلاکت کے لئے تمہاری طرف دراز کریں تو اﷲ نے ان کے ہاتھ تم سے روک دیئے ، اور اﷲ سے ڈرتے رہو ، اور ایمان والوں کو اﷲ ہی پر بھروسہ رکھنا چاہئے ۔
اور بیشک اﷲ نے بنی اسرائیل سے پختہ عہد لیا اور اس کی تعمیل ، تنفیذ اور نگہبانی کے لئے ہم نے ان میں بارہ سردار مقرر کئے ، اور اﷲ نے بنی اسرائیل سے فرمایا کہ میں تمہارے ساتھ ہوں یعنی میری خصوصی مدد و نصرت تمہارے ساتھ رہے گی ، اگر تم نے نماز قائم رکھی اور تم زکوٰۃ دیتے رہے اور میرے رسولوں پر ہمیشہ ایمان لاتے رہے اور ان کے پیغمبرانہ مشن کی مدد کرتے رہے اور اﷲ کو اس کے دین کی حمایت و نصرت میں مال خرچ کرکے قرض حسن دیتے رہے تو میں تم سے تمہارے گناہوں کو ضرور مٹا دوں گا اور تمہیں یقینا ایسی جنتوں میں داخل کر دوں گا جن کے نیچے نہریں جاری ہیں ۔ پھر اس کے بعد تم میں سے جس نے بھی کفر یعنی عہد سے انحراف کیا تو بیشک وہ سیدھی راہ سے بھٹک گیا ۔
پھر ان کی اپنی عہد شکنی کی وجہ سے ہم نے ان پر لعنت کی یعنی وہ ہماری رحمت سے محروم ہوگئے ، اور ہم نے ان کے دلوں کو سخت کر دیا یعنی وہ ہدایت اور اثر پذیری سے محروم ہوگئے ، چنانچہ وہ لوگ کتاب الٰہی کے کلمات کو ان کے صحیح مقامات سے بدل دیتے ہیں اور اس رہنمائی کا ایک بڑا حصہ بھول گئے ہیں جس کی انہیں نصیحت کی گئی تھی ، اور آپ ہمیشہ ان کی کسی نہ کسی خیانت پر مطلع ہوتے رہیں گے سوائے ان میں سے چند ایک کے جو ایمان لا چکے ہیں سو آپ انہیں معاف فرما دیجئے اور درگزر فرمائیے ، بیشک اﷲ احسان کرنے والوں کو پسند فرماتا ہے ۔
اور ہم نے ان لوگوں سے بھی اسی قسم کا عہد لیا تھا جو کہتے ہیں : ہم نصاریٰ ہیں ، پھر وہ بھی اس رہنمائی کا ایک بڑا حصہ فراموش کر بیٹھے جس کی انہیں نصیحت کی گئی تھی ۔ سو اس بدعہدی کے باعث ہم نے ان کے درمیان دشمنی اور کینہ روز قیامت تک ڈال دیا ، اور عنقریب اﷲ انہیں ان اعمال کی حقیقت سے آگاہ فرما دے گا جو وہ کرتے رہتے تھے ۔
اے اہل کتاب ! بیشک تمہارے پاس ہمارے یہ رسول تشریف لائے ہیں جو تمہارے لئے بہت سی ایسی باتیں واضح طور پر ظاہر فرماتے ہیں جو تم کتاب میں سے چھپائے رکھتے تھے اور تمہاری بہت سی باتوں سے درگزر بھی فرماتے ہیں ۔ بیشک تمہارے پاس اﷲ کی طرف سے ایک نور یعنی حضرت محمد صلی اللہ علیہ وآلہ وسلم آگیا ہے اور ایک روشن کتاب یعنی قرآن مجید ۔
اﷲ اس کے ذریعے ان لوگوں کو جو اس کی رضا کے پیرو ہیں ، سلامتی کی راہوں کی ہدایت فرماتا ہے اور انہیں اپنے حکم سے کفر و جہالت کی تاریکیوں سے نکال کر ایمان و ہدایت کی روشنی کی طرف لے جاتا ہے اور انہیں سیدھی راہ کی سمت ہدایت فرماتا ہے ۔
بیشک ان لوگوں نے کفر کیا جو کہتے ہیں کہ یقینا اﷲ مسیح ابن مریم ہی تو ہے ، آپ فرما دیں : پھر کون ایسا شخص ہے جو اﷲ کی مشیت میں سے کسی شے کا مالک ہو ؟ اگر وہ اس بات کا ارادہ فرمالے کہ مسیح ابن مریم اور اس کی ماں اور سب زمین والوں کو ہلاک فرما دے گا تو اس کے فیصلے کے خلاف انہیں کون بچا سکتا ہے ؟ اور آسمانوں اور زمین اور جو کائنات ان دونوں کے درمیان ہے سب کی بادشاہی اﷲ ہی کے لئے ہے ، وہ جو چاہتا ہے پیدا فرماتا ہے ، اور اﷲ ہر چیز پر بڑا قادر ہے ۔
اور یہود اور نصارٰی نے کہا : ہم اﷲ کے بیٹے اور اس کے محبوب ہیں ۔ آپ فرما دیجئے : اگر تمہاری بات درست ہے تو وہ تمہارے گناہوں پر تمہیں عذاب کیوں دیتا ہے ؟ بلکہ حقیقت یہ ہے کہ جن مخلوقات کو اﷲ نے پیدا کیا ہے تم بھی ان ہی میں سے بشر ہو یعنی دیگر طبقات انسانی ہی کی مانند ہو ، وہ جسے چاہے بخشش سے نوازتا ہے اور جسے چاہے عذاب سے دوچار کرتا ہے ، اور آسمانوں اور زمین اور وہ کائنات جو دونوں کے درمیان ہے سب کی بادشاہی اﷲ ہی کے لئے ہے اور ہر ایک کو اسی کی طرف پلٹ کر جانا ہے ۔
اے اہل کتاب ! بیشک تمہارے پاس ہمارے یہ آخر الزمان رسول صلی اللہ علیہ وآلہ وسلم پیغمبروں کی آمد کے سلسلے کے منقطع ہونے کے موقع پر تشریف لائے ہیں ، جو تمہارے لئے ہمارے احکام خوب واضح کرتے ہیں ، اس لئے کہ تم عذر کرتے ہوئے یہ کہہ دوگے کہ ہمارے پاس نہ تو کوئی خوشخبری سنانے والا آیا ہے اور نہ ڈر سنانے والا ۔ اب تمہارا یہ عذر بھی ختم ہو چکا ہے کیونکہ بلاشبہ تمہارے پاس آخری خوشخبری سنانے اور ڈر سنانے والا بھی آگیا ہے ، اور اﷲ ہر چیز پر بڑا قادر ہے ۔
اور وہ وقت بھی یاد کریں جب موسٰی علیہ السلام نے اپنی قوم سے کہا : اے میری قوم ! تم اپنے اوپر کیا گیا اﷲ کا وہ انعام یاد کرو جب اس نے تم میں انبیاء پیدا فرمائے اور تمہیں بادشاہ بنایا اور تمہیں وہ کچھ عطا فرمایا جو تمہارے زمانے میں تمام جہانوں میں سے کسی کو نہیں دیا تھا ۔
اے میری قوم ! ملک شام یا بیت المقدس کی اس مقدس سرزمین میں داخل ہو جاؤ جو اﷲ نے تمہارے لئے لکھ دی ہے اور اپنی پشت پر پیچھے نہ پلٹنا ورنہ تم نقصان اٹھانے والے بن کر پلٹو گے ۔
انہوں نے جوابا کہا : اے موسٰی ! اس میں تو زبردست ظالم لوگ رہتے ہیں اور ہم اس میں ہرگز داخل نہیں ہوں گے یہاں تک کہ وہ اس زمین سے نکل جائیں ، پس اگر وہ یہاں سے نکل جائیں تو ہم ضرور داخل ہو جائیں گے ۔
ان چند لوگوں میں سے جو اﷲ سے ڈرتے تھے دو ایسے شخص بول اٹھے جن پر اﷲ نے انعام فرمایا تھا اپنی قوم سے کہنے لگے : تم ان لوگوں پر بلا خوف حملہ کرتے ہوئے شہر کے دروازے سے داخل ہو جاؤ ، سو جب تم اس دروازے میں داخل ہو جاؤ گے تو یقینا تم غالب ہو جاؤ گے ، اور اﷲ ہی پر توکل کرو بشرطیکہ تم ایمان والے ہو ۔
انہوں نے کہا : اے موسٰی ! جب تک وہ لوگ اس سرزمین میں ہیں ہم ہرگز کبھی بھی وہاں داخل نہیں ہوں گے ، پس تم جاؤ اور تمہارا رب ساتھ جائے سو تم دونوں ہی ان سے جنگ کرو ، ہم تو یہیں بیٹھے ہیں ۔
موسٰی علیہ السلام نے عرض کیا : اے میرے رب ! میں اپنی ذات اور اپنے بھائی ہارون علیہ السلام کے سوا کسی پر اختیار نہیں رکھتا پس تو ہمارے اور اس نافرمان قوم کے درمیان اپنے حکم سے جدائی فرما دے ۔
رب نے فرمایا : پس یہ سرزمین ان نافرمان لوگوں پر چالیس سال تک حرام کر دی گئی ہے ، یہ لوگ زمین میں پریشان حال سرگرداں پھرتے رہیں گے ، سو اے موسٰی ! اب اس نافرمان قوم کے عبرت ناک حال پر افسوس نہ کرنا ۔
اے نبی مکرم ! آپ ان لوگوں کو آدم علیہ السلام کے دو بیٹوں ہابیل و قابیل کی خبر سنائیں جو بالکل سچی ہے ۔ جب دونوں نے اﷲ کے حضور ایک ایک قربانی پیش کی سو ان میں سے ایک ہابیل کی قبول کر لی گئی اور دوسرے قابیل سے قبول نہ کی گئی تو اس قابیل نے ہابیل سے حسدا و انتقاما کہا : میں تجھے ضرور قتل کر دوں گا ، اس ہابیل نے جوابا کہا : بیشک اﷲ پرہیزگاروں سے ہی نیاز قبول فرماتا ہے ۔
اگر تو اپنا ہاتھ مجھے قتل کرنے کے لئے میری طرف بڑھائے گا تو پھر بھی میں اپنا ہاتھ تجھے قتل کرنے کے لئے تیری طرف نہیں بڑھاؤں گا کیونکہ میں اﷲ سے ڈرتا ہوں جو تمام جہانوں کا پروردگار ہے ۔
میں چاہتا ہوں کہ مجھ سے کوئی زیادتی نہ ہو اور میرا گناہ قتل اور تیرا اپنا سابقہ گناہ جس کے باعث تیری قربانی نامنظور ہوئی سب توہی حاصل کرلے پھر تو اہل جہنم میں سے ہو جائے گا ، اور یہی ظالموں کی سزا ہے ۔
پھر اس قابیل کے نفس نے اس کے لئے اپنے بھائی ہابیل کا قتل آسان اور مرغوب کر دکھایا ، سو اس نے اس کو قتل کردیا ، پس وہ نقصان اٹھانے والوں میں سے ہوگیا ۔
پھر اﷲ نے ایک کوا بھیجا جو زمین کریدنے لگا تاکہ اسے دکھائے کہ وہ اپنے بھائی کی لاش کس طرح چھپائے ، یہ دیکھ کر اس نے کہا : ہائے افسوس ! کیا میں اس کوے کی مانند بھی نہ ہوسکا کہ اپنے بھائی کی لاش چھپا دیتا ، سو وہ پشیمان ہونے والوں میں سے ہوگیا ۔
اسی وجہ سے ہم نے بنی اسرائیل پر نازل کی گئی تورات میں یہ حکم لکھ دیا تھا کہ جس نے کسی شخص کو بغیر قصاص کے یا زمین میں فساد پھیلانے یعنی خونریزی اور ڈاکہ زنی وغیرہ کی سزا کے بغیر ناحق قتل کر دیا تو گویا اس نے معاشرے کے تمام لوگوں کو قتل کر ڈالا اور جس نے اسے ناحق مرنے سے بچا کر زندہ رکھا تو گویا اس نے معاشرے کے تمام لوگوں کو زندہ رکھا یعنی اس نے حیات انسانی کا اجتماعی نظام بچا لیا ، اور بیشک ان کے پاس ہمارے رسول واضح نشانیاں لے کر آئے پھر بھی اس کے بعد ان میں سے اکثر لوگ یقینا زمین میں حد سے تجاوز کرنے والے ہیں ۔
بیشک جو لوگ اﷲ اور اس کے رسول سے جنگ کرتے ہیں اور زمین میں فساد انگیزی کرتے پھرتے ہیں یعنی مسلمانوں میں خونریز رہزنی اور ڈاکہ زنی وغیرہ کے مرتکب ہوتے ہیں ان کی سزا یہی ہے کہ وہ قتل کئے جائیں یا پھانسی دیئے جائیں یا ان کے ہاتھ اور ان کے پاؤں مخالف سمتوں سے کاٹے جائیں یا وطن کی زمین میں چلنے پھرنے سے دور یعنی ملک بدر یاقید کر دیئے جائیں ۔ یہ تو ان کے لئے دنیا میں رسوائی ہے اور ان کے لئے آخرت میں بھی بڑا عذاب ہے ۔
مگر جن لوگوں نے ، قبل اس کے کہ تم ان پر قابو پا جاؤ ، توبہ کرلی ، سو جان لو کہ اﷲ بہت بخشنے والا نہایت مہربان ہے ۔
اے ایمان والو ! اﷲ سے ڈرتے رہو اور اس کے حضور تک تقرب اور رسائی کا وسیلہ تلاش کرو اور اس کی راہ میں جہاد کرو تاکہ تم فلاح پاجاؤ ۔
بیشک جو لوگ کفر کے مرتکب ہو رہے ہیں اگر ان کے پاس وہ سب کچھ مال و متاع اور خزانہ موجود ہو جو روئے زمین میں ہے بلکہ اس کے ساتھ اتنا اور بھی تاکہ وہ روز قیامت کے عذاب سے نجات کے لئے اسے فدیہ یعنی اپنی جان کے بدلہ میں دے دیں تو وہ سب کچھ بھی ان سے قبول نہیں کیا جائے گا ، اور ان کے لئے درد ناک عذاب ہے ۔
وہ چاہیں گے کہ کسی طرح دوزخ سے نکل جائیں جب کہ وہ اس سے نہیں نکل سکیں گے اور ان کے لئے دائمی عذاب ہے ۔
اور چوری کرنے والا مرد اور چوری کرنے والی عورت سو دونوں کے ہاتھ کاٹ دو اس جرم کی پاداش میں جو انہوں نے کمایا ہے ۔ یہ اﷲ کی طرف سے عبرت ناک سزا ہے ، اور اﷲ بڑا غالب ہے بڑی حکمت والا ہے ۔
پھر جو شخص اپنے اس ظلم کے بعد توبہ اور اصلاح کرلے تو بیشک اﷲ اس پر رحمت کے ساتھ رجوع فرمانے والا ہے ۔ یقینا اﷲ بڑا بخشنے والا بہت رحم فرمانے والا ہے ۔
اے انسان ! کیا تو نہیں جانتا کہ آسمانوں اور زمین کی ساری بادشاہت اﷲ ہی کے لئے ہے ، وہ جسے چاہتا ہے عذاب دیتا ہے اور جسے چاہتا ہے بخش دیتا ہے ، اور اللہ ہر چیز پر خوب قدرت رکھتا ہے ۔
اے رسول ! وہ لوگ آپ کور نجیدہ خاطر نہ کریں جو کفر میں تیزی سے پیش قدمی کرتے ہیں ان میں ایک وہ منافق ہیں جو اپنے منہ سے کہتے ہیں کہ ہم ایمان لائے حالانکہ ان کے دل ایمان نہیں لائے ، اور ان میں دوسرے یہودی ہیں ، یہ جھوٹی باتیں بنانے کے لئے آپ کو خوب سنتے ہیں یہ حقیقت میں دوسرے لوگوں کے لئے جاسوسی کی خاطر سننے والے ہیں جو ابھی تک آپ کے پاس نہیں آئے ، یہ وہ لوگ ہیں جو اﷲ کے کلمات کوان کے مواقع مقرر ہونے کے بعد بھی بدل دیتے ہیں اور کہتے ہیں : اگر تمہیں یہ حکم جو ان کی پسند کا ہو دیا جائے تو اسے اختیار کرلو اور اگر تمہیں یہ حکم نہ دیا جائے تو اس سے احتراز کرو ، اور اﷲ جس شخص کی گمراہی کا ارادہ فرمالے تو تم اس کے لئے اﷲ کے حکم کو روکنے کا ہرگز کوئی اختیار نہیں رکھتے ۔ یہی وہ لوگ ہیں جن کے دلوں کو پاک کرنے کااﷲ نے ارادہ ہی نہیں فرمایا ۔ ان کے لئے دنیا میں کفر کی ذلت ہے اور ان کے لئے آخرت میں بڑا عذاب ہے ۔
یہ لوگ جھوٹی باتیں بنانے کے لئے جاسوسی کرنے والے ہیں مزید یہ کہ حرام مال خوب کھانے والے ہیں ۔ سو اگر یہ لوگ آپ کے پاس کوئی نزاعی معاملہ لے کر آئیں تو آپ کو اختیار ہے کہ ان کے درمیان فیصلہ فرمادیں یا ان سے گریز فرما لیں ، اور اگر آپ ان سے گریز بھی فرمالیں تو تب بھی یہ آپ کو ہرگز کوئی ضرر نہیں پہنچا سکتے ، اور اگر آپ فیصلہ فرمائیں تو ان کے درمیان بھی عدل سے ہی فیصلہ فرمائیں یعنی ان کی دشمنی عادلانہ فیصلے میں رکاوٹ نہ بنے ، بیشک اﷲ عدل کرنے والوں کو پسند فرماتا ہے ۔
اور یہ لوگ آپ کو کیوں کر حاکم مان سکتے ہیں در آنحالیکہ ان کے پاس تورات موجود ہے جس میں اللہ کا حکم مذکور ہے ، پھر یہ اس کے بعد بھی حق سے روگردانی کرتے ہیں ، اور وہ لوگ بالکل ایمان لانے والے نہیں ہیں ۔
بیشک ہم نے تورات نازل فرمائی جس میں ہدایت اور نور تھا ، اس کے مطابق انبیاء جو اﷲ کے فرمانبردار بندے تھے یہودیوں کو حکم دیتے رہے اور اﷲ والے یعنی ان کے اولیاء اور علماء بھی اسی کے مطابق فیصلے کرتے رہے ، اس وجہ سے کہ وہ اﷲ کی کتاب کے محافظ بنائے گئے تھے اور وہ اس پر نگہبان و گواہ تھے ۔ پس تم اقامت دین اور احکام الٰہی کے نفاذ کے معاملے میں لوگوں سے مت ڈرو اور صرف مجھ سے ڈرا کرو اور میری آیات یعنی احکام کے بدلے دنیا کی حقیر قیمت نہ لیا کرو ، اور جو شخص اللہ کے نازل کردہ حکم کے مطابق فیصلہ و حکومت نہ کرے سو وہی لوگ کافر ہیں ۔
اور ہم نے اس تورات میں ان پر فرض کردیا تھا کہ جان کے بدلے جان اور آنکھ کے عوض آنکھ اور ناک کے بدلے ناک اور کان کے عوض کان اور دانت کے بدلے دانت اور زخموں میں بھی بدلہ ہے ، تو جو شخص اس قصاص کو صدقہ یعنی معاف کر دے تو یہ اس کے گناہوں کے لئے کفارہ ہوگا ، اور جو شخص اللہ کے نازل کردہ حکم کے مطابق فیصلہ و حکومت نہ کرے سو وہی لوگ ظالم ہیں ۔
اور ہم نے ان پیغمبروں کے پیچھے ان ہی کے نقوش قدم پر عیسٰی ابن مریم علیھما السلام کو بھیجا جو اپنے سے پہلے کی کتاب تورات کی تصدیق کرنے والے تھے اور ہم نے ان کو انجیل عطا کی جس میں ہدایت اور نور تھا اور یہ انجیل بھی اپنے سے پہلے کی کتاب تورات کی تصدیق کرنے والی تھی اور سراسر ہدایت تھی اور پرہیز گاروں کے لئے نصیحت تھی ۔
اور اہل انجیل کو بھی اس حکم کے مطابق فیصلہ کرنا چاہئے جو اللہ نے اس میں نازل فرمایا ہے ، اور جو شخص اللہ کے نازل کردہ حکم کے مطابق فیصلہ و حکومت نہ کرے سو وہی لوگ فاسق ہیں ۔
اور اے نبئ مکرم ! ہم نے آپ کی طرف بھی سچائی کے ساتھ کتاب نازل فرمائی ہے جو اپنے سے پہلے کی کتاب کی تصدیق کرنے والی ہے اور اس کے اصل احکام و مضامین پر نگہبان ہے ، پس آپ ان کے درمیان ان احکام کے مطابق فیصلہ فرمائیں جو اﷲ نے نازل فرمائے ہیں اور آپ ان کی خواہشات کی پیروی نہ کریں ، اس حق سے دور ہو کر جو آپ کے پاس آچکا ہے ۔ ہم نے تم میں سے ہر ایک کے لئے الگ شریعت اور کشادہ راہ عمل بنائی ہے ، اور اگر اﷲ چاہتا تو تم سب کو ایک شریعت پر متفق ایک ہی امت بنا دیتا لیکن وہ تمہیں ان الگ الگ احکام میں آزمانا چاہتا ہے جو اس نے تمہیں تمہارے حسب حال دیئے ہیں ، سو تم نیکیوں میں جلدی کرو ۔ اﷲ ہی کی طرف تم سب کو پلٹنا ہے ، پھر وہ تمہیں ان سب باتوں میں حق و باطل سے آگاہ فرمادے گا جن میں تم اختلاف کرتے رہتے تھے ۔
اور اے حبیب ! ہم نے یہ حکم کیا ہے کہ آپ ان کے درمیان اس فرمان کے مطابق فیصلہ فرمائیں جو اﷲ نے نازل فرمایا ہے اور ان کی خواہشات کی پیروی نہ کریں اور آپ ان سے بچتے رہیں کہیں وہ آپ کو ان بعض احکام سے جو اللہ نے آپ کی طرف نازل فرمائے ہیں پھیر نہ دیں ، پھر اگر وہ آپ کے فیصلہ سے روگردانی کریں تو آپ جان لیں کہ بس اﷲ ان کے بعض گناہوں کے باعث انہیں سزا دینا چاہتا ہے ، اور لوگوں میں سے اکثر نافرمان ہوتے ہیں ۔
کیا یہ لوگ زمانۂ جاہلیت کا قانون چاہتے ہیں ، اور یقین رکھنے والی قوم کے لئے حکم دینے میں اﷲ سے بہتر کون ہو سکتا ہے ۔
اے ایمان والو ! یہود اور نصارٰی کو دوست مت بناؤ یہ سب تمہارے خلاف آپس میں ایک دوسرے کے دوست ہیں ، اور تم میں سے جو شخص ان کو دوست بنائے گا بیشک وہ بھی ان میں سے ہو جائے گا ، یقینا اﷲ ظالم قوم کو ہدایت نہیں فرماتا ۔
سو آپ ایسے لوگوں کو دیکھیں گے جن کے دلوں میں نفاق اور ذہنوں میں غلامی کی بیماری ہے کہ وہ ان یہود و نصارٰی میں شامل ہونے کے لئے دوڑتے ہیں ، کہتے ہیں : ہمیں خوف ہے کہ ہم پر کوئی گردش نہ آجائے یعنی ان کے ساتھ ملنے سے شاید ہمیں تحفظ مل جائے ، تو بعید نہیں کہ اﷲ واقعۃ مسلمانوں کی فتح لے آئے یا اپنی طرف سے کوئی امر فتح و کامرانی کا نشان بنا کر بھیج دے تو یہ لوگ اس منافقانہ سوچ پر جسے یہ اپنے دلوں میں چھپائے ہوئے ہیں شرمندہ ہوکر رہ جائیں گے ۔
اور اس وقت ایمان والے یہ کہیں گے کیا یہی وہ لوگ ہیں جنہوں نے بڑے تاکیدی حلف کی صورت میں اﷲ کی قسمیں کھائی تھیں کہ بیشک وہ ضرور تمہارے ہی ساتھ ہیں ، مگر ان کے سارے اعمال اکارت گئے ، سو وہ نقصان اٹھانے والے ہوگئے ۔
اے ایمان والو ! تم میں سے جو شخص اپنے دین سے پھر جائے گا تو عنقریب اﷲ ان کی جگہ ایسی قوم کو لائے گا جن سے وہ خود محبت فرماتا ہوگا اور وہ اس سے محبت کرتے ہوں گے وہ مومنوں پر نرم اور کافروں پر سخت ہوں گے اﷲ کی راہ میں خوب جہاد کریں گے اور کسی ملامت کرنے والے کی ملامت سے خوفزدہ نہیں ہوں گے ۔ یہ انقلابی کردار اللہ کافضل ہے وہ جسے چاہتا ہے عطا فرماتا ہے اور اﷲ وسعت والا ہے خوب جاننے والا ہے ۔
بیشک تمہارا مددگار دوست تو اﷲ اور اس کا رسول صلی اللہ علیہ وآلہ وسلم ہی ہے اور ساتھ وہ ایمان والے ہیں جو نماز قائم رکھتے ہیں اور زکوٰۃ ادا کرتے ہیں اور وہ اﷲ کے حضور عاجزی سے جھکنے والے ہیں ۔
اور جو شخص اﷲ اور اس کے رسول صلی اللہ علیہ وآلہ وسلم اور ایمان والوں کو دوست بنائے گا تو وہی اﷲ کی جماعت ہے اور اللہ کی جماعت کے لوگ ہی غالب ہونے والے ہیں ۔
اے ایمان والو ! ایسے لوگوں میں سے جنہیں تم سے پہلے کتاب دی گئی تھی ، ان کو جو تمہارے دین کو ہنسی اور کھیل بنائے ہوئے ہیں اور کافروں کو دوست مت بناؤ ، اور اﷲ سے ڈرتے رہو بشرطیکہ تم واقعی صاحب ایمان ہو ۔
اور جب تم نماز کے لئے لوگوں کو بصورت اذان پکارتے ہو تو یہ لوگ اسے ہنسی اور کھیل بنا لیتے ہیں ۔ یہ اس لئے کہ وہ ایسے لوگ ہیں جو بالکل عقل ہی نہیں رکھتے ۔
اے نبئ مکرم ! آپ فرما دیجئے : اے اہل کتاب ! تمہیں ہماری کون سی بات بری لگی ہے بجز اس کے کہ ہم اﷲ پر اور اس کتاب پر جو ہماری طرف نازل کی گئی ہے اور ان کتابوں پر جو پہلے نازل کی جا چکی ہیں ایمان لائے ہیں اور بیشک تمہارے اکثر لوگ نافرمان ہیں ۔
فرما دیجئے : کیا میں تمہیں اس شخص سے آگاہ کروں جو سزا کے اعتبار سے اللہ کے نزدیک اس سے بھی برا ہے جسے تم برا سمجھتے ہو ، اور یہ وہ شخص ہی جس پر اللہ نے لعنت کی ہے اور اس پر غضب ناک ہوا ہے اور اس نے ان برے لوگوں میں سے بعض کو بندر اور بعض کو سؤر بنا دیا ہے ، اور یہ ایسا شخص ہے جس نے شیطان کی اطاعت و پرستش کی ہے ، یہی لوگ ٹھکانے کے اعتبار سے بدترین اور سیدھی راہ سے بہت ہی بھٹکے ہوئے ہیں ۔
اور جب وہ منافق تمہارے پاس آتے ہیں تو کہتے ہیں : ہم ایمان لے آئے ہیں حالانکہ وہ تمہاری مجلس میں کفر کے ساتھ ہی داخل ہوئے اور اسی کفر کے ساتھ ہی نکل گئے ، اور اﷲ ان باتوں کو خوب جانتا ہے جنہیں وہ چھپائے پھرتے ہیں ۔
اور آپ ان میں بکثرت ایسے لوگ دیکھیں گے جو گناہ اور ظلم اور اپنی حرام خوری میں بڑی تیزی سے کوشاں ہوتے ہیں ۔ بیشک وہ جو کچھ کررہے ہیں بہت برا ہے ۔
انہیں روحانی درویش اور دینی علماء ان کے قول گناہ اور اکل حرام سے منع کیوں نہیں کرتے ؟ بیشک وہ بھی برائی کے خلاف آواز بلند نہ کر کے جو کچھ تیار کر رہے ہیں بہت برا ہے ۔
اور یہود کہتے ہیں کہ اﷲ کا ہاتھ بندھا ہوا ہے یعنی معاذ اﷲ وہ بخیل ہے ، ان کے اپنے ہاتھ باندھے جائیں اور جو کچھ انہوں نے کہا اس کے باعث ان پر لعنت کی گئی ، بلکہ حق یہ ہے کہ اس کے دونوں ہاتھ جود و سخا کے لئے کشادہ ہیں ، وہ جس طرح چاہتا ہے خرچ یعنی بندوں پر عطائیں فرماتا ہے ، اور اے حبیب ! جو کتاب آپ کی طرف آپ کے رب کی جانب سے نازل کی گئی ہے یقینا ان میں سے اکثر لوگوں کو حسدا سر کشی اور کفر میں اور بڑھا دے گی ، اور ہم نے ان کے درمیان روز قیامت تک عداوت اور بغض ڈال دیا ہے ، جب بھی یہ لوگ جنگ کی آگ بھڑکاتے ہیں اﷲ اسے بجھا دیتا ہے اور یہ روئے زمین میں فساد انگیزی کرتے رہتے ہیں ، اور اﷲ فساد کرنے والوں کو پسند نہیں کرتا ۔
اور اگر اہل کتاب حضرت محمد مصطفی صلی اللہ علیہ وآلہ وسلم پر ایمان لے آتے اور تقوٰی اختیار کر لیتے تو ہم ان کے دامن سے ان کے سارے گناہ مٹا دیتے اور انہیں یقینا نعمت والی جنتوں میں داخل کردیتے ۔
اور اگر وہ لوگ تورات اور انجیل اور جو کچھ مزید ان کی طرف ان کے رب کی جانب سے نازل کیا گیا تھا نافذ اور قائم کردیتے تو انہیں مالی وسائل کی اس قدر وسعت عطا ہوجاتی کہ وہ اپنے اوپر سے بھی اور اپنے پاؤں کے نیچے سے بھی کھاتے مگر رزق ختم نہ ہوتا ۔ ان میں سے ایک گروہ میانہ رو یعنی اعتدال پسند ہے ، اور ان میں سے اکثر لوگ جو کچھ کررہے ہیں نہایت ہی برا ہے ۔
اے برگزیدہ رسول ! جو کچھ آپ کی طرف آپ کے رب کی جانب سے نازل کیا گیا ہے وہ سارا لوگوں کو پہنچا دیجئے ، اور اگر آپ نے ایسا نہ کیا تو آپ نے اس رب کا پیغام پہنچایا ہی نہیں ، اور اﷲ مخالف لوگوں سے آپ کی جان کی خود حفاظت فرمائے گا ۔ بیشک اﷲ کافروں کو راہ ہدایت نہیں دکھاتا ۔
فرما دیجئے : اے اہل کتاب ! تم دین میں سے کسی شے پر بھی نہیں ہو ، یہاں تک کہ تم تورات اور انجیل اور جو کچھ تمہاری طرف تمہارے رب کی جانب سے نازل کیا گیا ہے نافذ اور قائم کر دو ، اور اے حبیب ! جو کتاب آپ کی طرف آپ کے رب کی جانب سے نازل کی گئی ہے یقینا ان میں سے اکثر لوگوں کو حسدا سرکشی اور کفر میں بڑھا دے گی ، سو آپ گروہ کفار کی حالت پر افسوس نہ کیا کریں ۔
بیشک خود کو مسلمان کہنے والے اور یہودی اور صابی یعنی ستارہ پرست اور نصرانی جو بھی سچے دل سے تعلیمات محمدی کے مطابق اللہ پر اور یوم آخرت پر ایمان لائے اور نیک عمل کرتے رہے تو ان پر نہ کوئی خوف ہوگا اور نہ وہ غمگین ہوں گے ۔
بیشک ہم نے بنی اسرائیل سے عہد بھی لیا اور ہم نے ان کی طرف بہت سے پیغمبر بھی بھیجے ، مگر جب بھی ان کے پاس کوئی پیغمبر ایسا حکم لایا جسے ان کے نفس نہیں چاہتے تھے تو انہوں نے انبیاء کی ایک جماعت کو جھٹلایا اور ایک کو مسلسل قتل کرتے رہے ۔
اور وہ ساتھ یہ خیال کرتے رہے کہ انبیاء کے قتل و تکذیب سے کوئی عذاب نہیں آئے گا ، سو وہ اندھے اور بہرے ہوگئے تھے ۔ پھر اﷲ نے ان کی توبہ قبول فرما لی ، پھر ان میں سے اکثر لوگ دوبارہ اندھے اور بہرے یعنی حق دیکھنے اور سننے سے قاصر ہوگئے ، اور اﷲ ان کاموں کو خوب دیکھ رہا ہے جو وہ کر رہے ہیں ۔
درحقیقت ایسے لوگ کافر ہوگئے ہیں جنہوں نے کہا کہ اﷲ ہی مسیح ابن مریم علیہما السلام ہے حالانکہ مسیح علیہ السلام نے تو یہ کہا تھا : اے بنی اسرائیل ! تم اللہ کی عبادت کرو جو میرا بھی رب ہے اور تمہارا بھی رب ہے ۔ بیشک جو اللہ کے ساتھ شرک کرے گا تو یقینا اﷲ نے اس پر جنت حرام فرما دی ہے اور اس کا ٹھکانا دوزخ ہے ، اور ظالموں کے لئے کوئی بھی مدد گار نہ ہوگا ۔
بیشک ایسے لوگ بھی کافر ہوگئے ہیں جنہوں نے کہا کہ اللہ تین معبودوں میں سے تیسرا ہے ، حالانکہ معبود یکتا کے سوا کوئی عبادت کے لائق نہیں ، اور اگر وہ ان بیہودہ باتوں سے جو وہ کہہ رہے ہیں بازنہ آئے تو ان میں سے کافروں کو دردناک عذاب ضرور پہنچے گا ۔
کیا یہ لوگ اللہ کی بارگاہ میں رجوع نہیں کرتے اور اس سے مغفرت طلب نہیں کرتے ، حالانکہ اﷲ بڑا بخشنے والا بہت رحم فرمانے والا ہے ۔
مسیح ابن مریم علیھما السلام رسول کے سوا کچھ نہیں ہیں یعنی خدا یا خدا کا بیٹا اور شریک نہیں ہیں ، یقینا ان سے پہلے بھی بہت سے رسول گزر چکے ہیں ، اور ان کی والدہ بڑی صاحب صدق ولیہ تھیں ، وہ دونوں مخلوق تھے کیونکہ کھانا بھی کھایا کرتے تھے ۔ اے حبیب ! دیکھئے ہم ان کی رہنمائی کے لئے کس طرح آیتوں کو وضاحت سے بیان کرتے ہیں پھر ملاحظہ فرمائیے کہ اس کے باوجود وہ کس طرح حق سے پھرے جارہے ہیں ۔
فرما دیجئے : کیا تم اللہ کے سوا اس کی عبادت کرتے ہو جو نہ تمہارے لئے کسی نقصان کا مالک ہے نہ نفع کا ، اور اﷲ ہی تو خوب سننے والا اور خوب جاننے والا ہے ۔
فرما دیجئیے : اے اہل کتاب ! تم اپنے دین میں ناحق حد سے تجاوز نہ کیا کرو اور نہ ان لوگوں کی خواہشات کی پیروی کیا کرو جو بعثت محمدی صلی اللہ علیہ وآلہ وسلم سے پہلے ہی گمراہ ہو چکے تھے اور بہت سے اور لوگوں کو بھی گمراہ کرگئے اور بعثت محمدی صلی اللہ علیہ وآلہ وسلم کے بعد بھی سیدھی راہ سے بھٹکے رہے ۔
بنی اسرائیل میں سے جن لوگوں نے کفر کیا تھا انہیں داؤد اور عیسٰی ابن مریم علیھما السلام کی زبان پر سے لعنت کی جا چکی ہے ۔ یہ اس لئے کہ انہوں نے نافرمانی کی اور حد سے تجاوز کرتے تھے ۔
اور اس لعنت کا ایک سبب یہ بھی تھا کہ وہ جو برا کام کرتے تھے ایک دوسرے کو اس سے منع نہیں کرتے تھے ۔ بیشک وہ کام برے تھے جنہیں وہ انجام دیتے تھے ۔
آپ ان میں سے اکثر لوگوں کو دیکھیں گے کہ وہ کافروں سے دوستی رکھتے ہیں ۔ کیا ہی بری چیز ہے جو انہوں نے اپنے حساب آخرت کے لئے آگے بھیج رکھی ہے اور وہ یہ کہ اﷲ ان پر سخت ناراض ہوگیا ، اور وہ لوگ ہمیشہ عذاب ہی میں گرفتار رہنے والے ہیں ۔
اور اگر وہ اللہ پر اور نبی آخرالزماں صلی اللہ علیہ وآلہ وسلم پر اور اس کتاب پر جو ان کی طرف نازل کی گئی ہے ایمان لے آتے تو ان دشمنان اسلام کو دوست نہ بناتے ، لیکن ان میں سے اکثر لوگ نافرمان ہیں ۔
آپ یقینا ایمان والوں کے حق میں بلحاظ عداوت سب لوگوں سے زیادہ سخت یہودیوں اور مشرکوں کو پائیں گے ، اور آپ یقینا ایمان والوں کے حق میں بلحاظ محبت سب سے قریب تر ان لوگوں کو پائیں گے جو کہتے ہیں : بیشک ہم نصاریٰ ہیں ۔ یہ اس لئے کہ ان میں علماء شریعت بھی ہیں اور عبادت گزار گوشہ نشین بھی ہیں اور نیز وہ تکبر نہیں کرتے ۔
اور یہی وجہ ہے کہ ان میں سے بعض سچے عیسائی جب اس قرآن کو سنتے ہیں جو رسول صلی اللہ علیہ وآلہ وسلم کی طرف اتارا گیا ہے تو آپ ان کی آنکھوں کو اشک ریز دیکھتے ہیں ۔ یہ آنسوؤں کا چھلکنا اس حق کے باعث ہے جس کی انہیں معرفت نصیب ہوگئی ہے ۔ ساتھ یہ عرض کرتے ہیں : اے ہمارے رب ! ہم تیرے بھیجے ہوئے حق پر ایمان لے آئے ہیں سو تو ہمیں بھی حق کی گواہی دینے والوں کے ساتھ لکھ لے ۔
اور ہمیں کیا ہے کہ ہم اللہ پر اور اس حق یعنی حضرت محمد مصطفیٰ صلی اللہ علیہ وآلہ وسلم اور قرآن مجید پر جو ہمارے پاس آیا ہے ، ایمان نہ لائیں حالانکہ ہم بھی یہ طمع رکھتے ہیں کہ ہمارا رب ہمیں نیک لوگوں کے ساتھ اپنی رحمت و جنت میں داخل فرما دے ۔
سو اللہ نے ان کی اس مومنانہ بات کے عوض انہیں ثواب میں جنتیں عطا فرما دیں جن کے نیچے نہریں بہہ رہی ہیں ۔ وہ ان میں ہمیشہ رہنے والے ہیں ، اور یہی نیکوکاروں کی جزا ہے ۔
اور جن لوگوں نے کفر کیا اور ہماری آیتوں کو جھٹلایا وہی لوگ دوزخ میں رہنے والے ہیں ۔
اے ایمان والو ! جو پاکیزہ چیزیں اللہ نے تمہارے لئے حلال کی ہیں انہیں اپنے اوپر حرام مت ٹھہراؤ اور نہ ہی حد سے بڑھو ، بیشک اللہ حد سے تجاوز کرنے والوں کو پسند نہیں فرماتا ۔
اور جو حلال پاکیزہ رزق اللہ نے تمہیں عطا فرمایا ہے اس میں سے کھایا کرو اور اللہ سے ڈرتے رہو جس پر تم ایمان رکھتے ہو ۔
اللہ تمہاری بے مقصد اور غیر سنجیدہ قسموں میں تمہاری گرفت نہیں فرماتا لیکن تمہاری ان سنجیدہ قسموں پر گرفت فرماتا ہے جنہیں تم ارادی طور پر مضبوط کرلو ، اگر تم ایسی قسم کو توڑ ڈالو تو اس کا کفارہ دس مسکینوں کو اوسط درجہ کا کھانا کھلانا ہے جو تم اپنے گھر والوں کو کھلاتے ہو یا اسی طرح ان مسکینوں کو کپڑے دینا ہے یا ایک گردن یعنی غلام یا باندی کو آزاد کرنا ہے ، پھر جسے یہ سب کچھ میسر نہ ہو تو تین دن روزہ رکھنا ہے ۔ یہ تمہاری قسموں کا کفارہ ہے جب تم کھالو اور پھر توڑ بیٹھو ، اور اپنی قسموں کی حفاظت کیا کرو ، اسی طرح اللہ تمہارے لئے اپنی آیتیں خوب واضح فرماتا ہے تاکہ تم اس کے احکام کی اطاعت کر کے شکر گزار بن جاؤ ۔
اے ایمان والو ! بیشک شراب اور جوا اور عبادت کے لئے نصب کئے گئے بت اور قسمت معلوم کرنے کے لئے فال کے تیر سب ناپاک شیطانی کام ہیں ۔ سو تم ان سے کلیتا پرہیز کرو تاکہ تم فلاح پا جاؤ ۔
شیطان یہی چاہتا ہے کہ شراب اور جوئے کے ذریعے تمہارے درمیان عداوت اور کینہ ڈلوا دے اور تمہیں اللہ کے ذکر سے اور نماز سے روک دے ۔ کیا تم ان شرانگیز باتوں سے باز آؤ گے ۔
اور تم اللہ کی اطاعت کرو اور رسول صلی اللہ علیہ وآلہ وسلم کی اطاعت کرو اور خدا اور رسول صلی اللہ علیہ وآلہ وسلم کی مخالفت سے بچتے رہو ، پھر اگر تم نے روگردانی کی تو جان لو کہ ہمارے رسول صلی اللہ علیہ وآلہ وسلم پر صرف احکام کا واضح طور پر پہنچا دینا ہی ہے اور وہ یہ فریضہ ادا فرما چکے ہیں ۔
ان لوگوں پر جو ایمان لائے اور نیک عمل کرتے رہے اس حرام میں کوئی گناہ نہیں جو وہ حکم حرمت اترنے سے پہلے کھا پی چکے ہیں جب کہ وہ بقیہ معاملات میں بچتے رہے اور دیگر احکام الٰہی پر ایمان لائے اور اعمال صالحہ پر عمل پیرا رہے ، پھر احکام حرمت کے آجانے کے بعد بھی ان سب حرام اشیاء سے پرہیز کرتے رہے اور ان کی حرمت پر صدق دل سے ایمان لائے ، پھر صاحبان تقویٰ ہوئے اور بالآخر صاحبان احسان یعنی اﷲ کے خاص محبوب و مقرب و نیکوکار بندے بن گئے ، اور اﷲ احسان والوں سے محبت فرماتا ہے ۔
اے ایمان والو ! اللہ کسی قدر ایسے شکار سے تمہیں ضرور آزمائے گا جس تک تمہارے ہاتھ اور تمہارے نیزے پہنچ سکتے ہیں تاکہ اللہ اس شخص کی پہچان کروا دے جو اس سے غائبانہ ڈرتا ہے پھر جو شخص اس کے بعد بھی حد سے تجاوز کر جائے تو اس کے لئے دردناک عذاب ہے ۔
اے ایمان والو ! تم احرام کی حالت میں شکار کو مت مارا کرو ، اور تم میں سے جس نے بحالت احرام قصدا اسے مار ڈالا تو اس کا بدلہ مویشیوں میں سے اسی کے برابر کوئی جانور ہے جسے اس نے قتل کیا ہے جس کی نسبت تم میں سے دو عادل شخص فیصلہ کریں کہ واقعی یہ جانور اس شکار کے برابر ہے بشرطیکہ وہ قربانی کعبہ پہنچنے والی ہو یا اس کا کفارہ چند محتاجوں کا کھانا ہے یعنی جانور کی قیمت کے برابر معمول کا کھانا جتنے بھی محتاجوں کو پورا آجائے یا اس کے برابر یعنی جتنے محتاجوں کا کھانا بنے اس قدر روزے ہیں تاکہ وہ اپنے کیے کے بوجھ کا مزہ چکھے ۔ جو کچھ اس سے پہلے ہو گزرا اللہ نے اسے معاف فرما دیا ، اور جو کوئی ایسا کام دوبارہ کرے گا تو اللہ اس سے نافرمانی کا بدلہ لے لے گا ، اور اللہ بڑا غالب بدلہ لینے والا ہے ۔
تمہارے لئے دریا کا شکار اور اس کا کھانا تمہارے اور مسافروں کے فائدے کی خاطر حلال کر دیا گیا ہے ، اور خشکی کا شکار تم پر حرام کیا گیا ہے جب تک کہ تم حالت احرام میں ہو ، اور اللہ سے ڈرتے رہو جس کی بارگاہ کی طرف تم سب جمع کئے جاؤ گے ۔
اللہ نے عزت و ادب والے گھر کعبہ کو لوگوں کے دینی و دنیوی امور میں قیام امن کا باعث بنا دیا ہے اور حرمت والے مہینے کو اور کعبہ کی قربانی کو اور گلے میں علامتی پٹے والے جانوروں کو بھی جو حرم مکہ میں لائے گئے ہوں سب کو اسی نسبت سے عزت و احترام عطا کر دیا گیا ہے ، یہ اس لئے کہ تمہیں علم ہو جائے کہ جو کچھ آسمانوں میں ہے اور جو کچھ زمین میں ہے اللہ خوب جانتا ہے اور اللہ ہر چیز سے بہت واقف ہے ۔
جان لو کہ اللہ سخت گرفت والا ہے اور یہ کہ اللہ بڑا بخشنے والا بہت رحم فرمانے والا بھی ہے ۔
رسول صلی اللہ علیہ وآلہ وسلم پر احکام کاملا پہنچا دینے کے سوا کوئی اور ذمہ داری نہیں ، اور اللہ وہ سب کچھ جانتا ہے جو تم ظاہر کرتے ہو اور جو تم چھپاتے ہو ۔
فرما دیجئے : پاک اور ناپاک دونوں برابر نہیں ہو سکتے اے مخاطب ! اگرچہ تمہیں ناپاک چیزوں کی کثرت بھلی لگے ۔ پس اے عقلمند لوگو ! تم کثرت و قلت کا فرق دیکھنے کی بجائے اللہ سے ڈرا کرو تاکہ تم فلاح پا جاؤ ۔
اے ایمان والو ! تم ایسی چیزوں کی نسبت سوال مت کیا کرو جن پر قرآن خاموش ہو کہ اگر وہ تمہارے لئے ظاہر کر دی جائیں تو تمہیں مشقت میں ڈال دیں اور تمہیں بری لگیں ، اور اگر تم ان کے بارے میں اس وقت سوال کرو گے جبکہ قرآن نازل کیا جا رہا ہے تو وہ تم پر نزول حکم کے ذریعے ظاہر یعنی متعین کر دی جائیں گی جس سے تمہاری صواب دید ختم ہو جائے گی اور تم ایک ہی حکم کے پابند ہو جاؤ گے ۔ اللہ نے ان باتوں اور سوالوں سے اب تک درگزر فرمایا ہے ، اور اللہ بڑا بخشنے والا بردبار ہے ۔
بیشک تم سے پہلے ایک قوم نے ایسی ہی باتیں پوچھی تھیں ، جب وہ بیان کر دی گئیں پھر وہ ان کے منکر ہوگئے ۔
اللہ نے نہ تو بحیرہ کو امر شرعی مقرر کیا ہے اور نہ سائبہ کو اور نہ وصیلہ کو اور نہ حام کو ، لیکن کافر لوگ اللہ پر جھوٹا بہتان باندھتے ہیں ، اور ان میں سے اکثر عقل نہیں رکھتے ۔
اور جب ان سے کہا جاتا ہے کہ اس قرآن کی طرف جسے اللہ نے نازل فرمایا ہے اور رسول مکرم صلی اللہ علیہ وآلہ وسلم کی طرف رجوع کرو تو کہتے ہیں : ہمیں وہی طریقہ کافی ہے جس پر ہم نے اپنے باپ دادا کو پایا ۔ اگرچہ ان کے باپ دادا نہ کچھ دین کا علم رکھتے ہوں اور نہ ہی ہدایت یافتہ ہوں ۔
اے ایمان والو ! تم اپنی جانوں کی فکر کرو ، تمہیں کوئی گمراہ نقصان نہیں پہنچا سکتا اگر تم ہدایت یافتہ ہو چکے ہو ، تم سب کو اللہ ہی کی طرف پلٹنا ہے ، پھر وہ تمہیں ان کاموں سے خبردار فرما دے گا جو تم کرتے رہے تھے ۔
اے ایمان والو ! جب تم میں سے کسی کی موت آئے تو وصیت کرتے وقت تمہارے درمیان گواہی کے لئے تم میں سے دو عادل شخص ہوں یا تمہارے غیروں میں سے کوئی دوسرے دو شخص ہوں اگر تم ملک میں سفر کر رہے ہو پھر اسی حال میں تمہیں موت کی مصیبت آپہنچے تو تم ان دونوں کو نماز کے بعد روک لو ، اگر تمہیں ان پر شک گزرے تو وہ دونوں اللہ کی قسمیں کھائیں کہ ہم اس کے عوض کوئی قیمت حاصل نہیں کریں گے خواہ کوئی کتنا ہی قرابت دار ہو اور نہ ہم اللہ کی مقرر کردہ گواہی کو چھپائیں گے اگر چھپائیں تو ہم اسی وقت گناہگاروں میں ہو جائیں گے ۔
پھر اگر اس بات کی اطلاع ہو جائے کہ وہ دونوں صحیح گواہی چھپانے کے باعث گناہ کے سزاوار ہو گئے ہیں تو ان کی جگہ دو اور گواہ ان لوگوں میں سے کھڑے ہو جائیں جن کا حق پہلے دو گواہوں نے دبایا ہے وہ میت کے زیادہ قرابت دار ہوں پھر وہ اللہ کی قسم کھائیں کہ بیشک ہماری گواہی ان دونوں کی گواہی سے زیادہ سچی ہے اور ہم حق سے تجاوز نہیں کر رہے ، اگر ایسا کریں تو ہم اسی وقت ظالموں میں سے ہو جائیں گے ۔
یہ طریقہ اس بات سے قریب تر ہے کہ لوگ صحیح طور پر گواہی ادا کریں یا اس بات سے خوفزدہ ہوں کہ غلط گواہی کی صورت میں ان کی قسموں کے بعد وہی قسمیں زیادہ قریبی ورثاء کی طرف لوٹائی جائیں گی ، اور اللہ سے ڈرتے رہو اور اس کے احکام کو غور سے سنا کرو ، اور اللہ نافرمان قوم کو ہدایت نہیں دیتا ۔
اس دن سے ڈرو جس دن اللہ تمام رسولوں کوجمع فرمائے گا پھر ان سے فرمائے گا کہ تمہیں تمہاری امتوں کی طرف سے دعوت دین کا کیا جواب دیا گیا تھا ؟ وہ حضور الٰہی میں عرض کریں گے : ہمیں کچھ علم نہیں ، بیشک تو ہی غیب کی سب باتوں کا خوب جاننے والا ہے ۔
جب اللہ فرمائے گا : اے عیسٰی ابن مریم ! تم اپنے اوپر اور اپنی والدہ پر میرا احسان یاد کرو جب میں نے پاک روح جبرائیل کے ذریعے تمہیں تقویت بخشی ، تم گہوارے میں بعہد طفولیت اور پختہ عمری میں بعہد تبلیغ و رسالت یکساں انداز سے لوگوں سے گفتگو کرتے تھے ، اور جب میں نے تمہیں کتاب اور حکمت و دانائی اور تورات اور انجیل سکھائی ، اور جب تم میرے حکم سے مٹی کے گارے سے پرندے کی شکل کی مانند مورتی بناتے تھے پھر تم اس میں پھونک مارتے تھے تو وہ مورتی میرے حکم سے پرندہ بن جاتی تھی ، اور جب تم مادر زاد اندھوں اور کوڑھیوں یعنی برص زدہ مریضوں کو میرے حکم سے اچھا کر دیتے تھے ، اور جب تم میرے حکم سے مردوں کو زندہ کر کے قبر سے نکال کھڑا کر دیتے تھے ، اور جب میں نے بنی اسرائیل کو تمہارے قتل سے روک دیا تھا جب کہ تم ان کے پاس واضح نشانیاں لے کر آئے تو ان میں سے کافروں نے یہ کہہ دیا کہ یہ تو کھلے جادو کے سوا کچھ نہیں ۔
اور جب میں نے حواریوں کے دل میں یہ ڈال دیا کہ تم مجھ پر اور میرے پیغمبر عیسٰی علیہ السلام پر ایمان لاؤ ، تو انہوں نے کہا : ہم ایمان لے آئے اور تو گواہ ہو جا کہ ہم یقینا مسلمان ہیں ۔
اور یہ بھی یاد کرو جب حواریوں نے کہا : اے عیسٰی ابن مریم ! کیا تمہارا رب ایسا کر سکتا ہے کہ ہم پر آسمان سے کھانے کا خوان اتار دے ، تو عیسٰی علیہ السلام نے جوابا کہا : لوگو ! اللہ سے ڈرو اگر تم صاحب ایمان ہو ۔
وہ کہنے لگے : ہم تو صرف یہ چاہتے ہیں کہ اس میں سے کھائیں اور ہمارے دل مطمئن ہو جائیں اور ہم مزید یقین سے جان لیں کہ آپ نے ہم سے سچ کہا ہے اور ہم اس خوان نعمت کے اترنے پر گواہ ہو جائیں ۔
عیسٰی ابن مریم علیہ السلام نے عرض کیا : اے اﷲ ! اے ہمارے رب ! ہم پر آسمان سے خوان نعمت نازل فرما دے کہ اس کے اترنے کا دن ہمارے لئے عید ہوجائے ہمار ے اگلوں کے لئے بھی اور ہمارے پچھلوں کے لئے بھی اور وہ خوان تیری طرف سے نشانی ہو ، اور ہمیں رزق عطا کر اور تو سب سے بہتر رزق دینے والا ہے ۔
اﷲ نے فرمایا : بیشک میں اسے تم پر نازل فرماتا ہوں ، پھر تم میں سے جو شخص اس کے بعد کفر کرے گا تو یقینا میں اسے ایسا عذاب دوں گا کہ تمام جہان والوں میں سے کسی کو بھی ایسا عذاب نہ دوں گا ۔
اور جب اﷲ فرمائے گا : اے عیسٰی ابن مریم ! کیا تم نے لوگوں سے کہا تھا کہ تم مجھ کو اور میری ماں کو اﷲ کے سوا دو معبود بنا لو ، وہ عرض کریں گے : تو پاک ہے ، میرے لئے یہ روا نہیں کہ میں ایسی بات کہوں جس کا مجھے کوئی حق نہیں ۔ اگر میں نے یہ بات کہی ہوتی تو یقینا تو اسے جانتا ، تو ہر اس بات کو جانتا ہے جو میرے دل میں ہے اور میں ان باتوں کو نہیں جانتا جو تیرے علم میں ہیں ۔ بیشک تو ہی غیب کی سب باتوں کو خوب جاننے والا ہے ۔
میں نے انہیں سوائے اس بات کے کچھ نہیں کہا تھا جس کا تو نے مجھے حکم دیا تھا کہ تم صرف اﷲ کی عبادت کیا کرو جو میرا بھی رب ہے اور تمہارا بھی رب ہے ، اور میں ان کے عقائد و اعمال پر اس وقت تک خبردار رہا جب تک میں ان لوگوں میں موجود رہا ، پھر جب تو نے مجھے اٹھا لیا تو تو ہی ان کے حالات پر نگہبان تھا ، اور تو ہر چیز پر گواہ ہے ۔
اگر توانہیں عذاب دے تو وہ تیرے ہی بندے ہیں اور اگر تو انہیں بخش دے تو بیشک تو ہی بڑا غالب حکمت والا ہے ۔
اللہ فرمائے گا : یہ ایسا دن ہے جس میں سچے لوگوں کو ان کا سچ فائدہ دے گا ، ان کے لئے جنتیں ہیں جن کے نیچے نہریں جاری ہیں ، وہ ان میں ہمیشہ ہمیشہ رہنے والے ہیں ۔ اﷲ ان سے راضی ہوگیا اور وہ اس سے راضی ہوگئے ، یہی رضائے الٰہی سب سے بڑی کامیابی ہے ۔
تمام آسمانوں اور زمین کی اور جو کچھ ان میں ہے سب کی بادشاہی اﷲ ہی کے لئے ہے ، اور وہ ہر چیز پر بڑا قادر ہے ۔
تمام تعریفیں اﷲ ہی کے لئے ہیں جس نے آسمانوں اور زمین کو پیدا فرمایا اور تاریکیوں اور روشنی کو بنایا ، پھر بھی کافر لوگ معبودان باطلہ کو اپنے رب کے برابر ٹھہراتے ہیں ۔
اﷲ وہی ہے جس نے تمہیں مٹی کے گارے سے پیدا فرمایا یعنی کرۂ ارضی پر حیات انسانی کی کیمیائی ابتداء اس سے کی ۔ پھر اس نے تمہاری موت کی میعاد مقرر فرما دی ، اور انعقاد قیامت کا معینہ وقت اسی کے پاس مقرر ہے پھر بھی تم شک کرتے ہو ۔
اور آسمانوں میں اور زمین میں وہی اﷲ ہی معبود برحق ہے ، جو تمہاری پوشیدہ اور تمہاری ظاہر سب باتوں کو جانتا ہے اور جو کچھ تم کما رہے ہو وہ اسے بھی جانتا ہے ۔
اور ان کے رب کی نشانیوں میں سے ان کے پاس کوئی نشانی نہیں آتی مگر یہ کہ وہ اس سے روگردانی کرتے ہیں ۔
پھر بیشک انہوں نے اسی طرح حق یعنی قرآن کو بھی جھٹلا دیا جب وہ ان کے پاس الوہی نشانی کے طور پر آیا ، پس عنقریب ان کے پاس اس کی خبریں آیا چاہتی ہیں جس کا وہ مذاق اڑاتے تھے ۔
کیا انہوں نے نہیں دیکھا کہ ہم نے ان سے پہلے کتنی ہی قوموں کو ہلاک کردیا جنہیں ہم نے زمین میں ایسا مستحکم اقتدار دیا تھا کہ ایسا اقتدار اور جماؤ تمہیں بھی نہیں دیا اور ہم نے ان پر لگا تار برسنے والی بارش بھیجی اور ہم نے ان کے مکانات و محلات کے نیچے سے نہریں بہائیں پھر اتنی پرعشرت زندگی دینے کے باوجود ہم نے ان کے گناہوں کے باعث انہیں ہلاک کردیا اور ان کے بعد ہم نے دوسری امتوں کو پیدا کیا ۔
اور ہم اگر آپ پر کاغذ پہ لکھی ہوئی کتاب نازل فرما دیتے پھر یہ لوگ اسے اپنے ہاتھوں سے چھو بھی لیتے تب بھی کافر لوگ یہی کہتے کہ یہ صریح جادو کے سوا کچھ نہیں ۔
اور وہ کفار کہتے ہیں کہ اس رسول مکرم پر کوئی فرشتہ کیوں نہ اتارا گیا جسے ہم ظاہرا دیکھ سکتے اور وہ ان کی تصدیق کردیتا ، اور ہم اگر فرشتہ اتار دیتے تو ان کا کام ہی تمام ہوچکا ہوتا پھر انہیں ذرا بھی مہلت نہ دی جاتی ۔
اور اگر ہم رسول کو فرشتہ بناتے تو اسے بھی آدمی ہی کی صورت بناتے اور ہم ان پر تب بھی وہی شبہ وارد کردیتے جو شبہ و التباس وہ اب کر رہے ہیں یعنی اس کی بھی ظاہری صورت دیکھ کر کہتے کہ یہ ہماری مثل بشر ہے ۔
اور بیشک آپ سے پہلے بھی رسولوں کے ساتھ مذاق کیا جاتا رہا ، پھر ان میں سے مسخرہ پن کرنے والوں کو حق کے اسی عذاب نے آگھیرا جس کا وہ مذاق اڑاتے تھے ۔
فرمادیجئے کہ تم زمین پر چلو پھرو ، پھر نگاہ عبرت سے دیکھو کہ حق کو جھٹلانے والوں کا انجام کیسا ہوا ۔
آپ ان سے سوال فرمائیں کہ آسمانوں اور زمین میں جو کچھ ہے کس کا ہے ؟ پھر یہ بھی فرما دیں کہ اﷲ ہی کا ہے ، اس نے اپنی ذات کے ذمہ کرم پر رحمت لازم فرمالی ہے ، وہ تمہیں روز قیامت جس میں کوئی شک نہیں ضرور جمع فرمائے گا ، جنہوں نے اپنی جانوں کو دائمی خسارے میں ڈال دیا ہے سو وہ ایمان نہیں لائیں گے ۔
اور وہ ساری مخلوق جو رات میں اور دن میں آرام کرتی ہے ، اسی کی ہے ، اور وہ خوب سننے والا جاننے والا ہے ۔
فرما دیجئے : کیا میں کسی دوسرے کو عبادت کے لئے اپنا دوست بنا لوں اس اﷲ کے سوا جو آسمانوں اور زمین کا پیدا کرنے والا ہے اور وہ سب کو کھلاتا ہے اور خود اسے کھلایا نہیں جاتا ۔ فرما دیں : مجھے حکم دیا گیا ہے کہ میں اس کے حضور سب سے پہلا سرجھکانے والا مسلمان ہوجاؤں اور یہ بھی فرمادیا گیا ہے کہ تم مشرکوں میں سے ہرگز نہ ہوجانا ۔
فرما دیجئے کہ بیشک میں تو بڑے عذاب کے دن سے ڈرتا ہوں ، اگر میں اپنے رب کی نافرمانی کروں سو یہ کیسے ممکن ہے ؟ ۔
اس دن جس شخص سے وہ عذاب پھیر دیا گیا تو بیشک اﷲ نے اس پر رحم فرمایا ، اور یہی اخروی بخشش کھلی کامیابی ہے ۔
اور اگر اﷲ تجھے کوئی تکلیف پہنچائے تو اس کے سوا اسے کوئی دور کرنے والا نہیں ، اور اگر وہ تجھے کوئی بھلائی پہنچائے تو وہ ہر چیز پر خوب قادر ہے ۔
اور وہی اپنے بندوں پر غالب ہے ، اور وہ بڑی حکمت والا خبردار ہے ۔
آپ ان سے دریافت فرمائیے کہ گواہی دینے میں سب سے بڑھ کر کون ہے ؟ آپ ہی فرما دیجئے کہ اﷲ میرے اور تمہارے درمیان گواہ ہے ، اور میری طرف یہ قرآن اس لئے وحی کیا گیا ہے کہ اس کے ذریعے تمہیں اور ہر اس شخص کو جس تک یہ قرآن پہنچے ڈر سناؤں ۔ کیا تم واقعی اس بات کی گواہی دیتے ہو کہ اﷲ کے ساتھ دوسرے معبود بھی ہیں ؟ آپ فرما دیں : میں تو اس غلط بات کی گواہی نہیں دیتا ، فرما دیجئے : بس معبود تو وہی ایک ہی ہے اور میں ان سب چیزوں سے بیزار ہوں جنہیں تم اﷲ کا شریک ٹھہراتے ہو ۔
وہ لوگ جنہیں ہم نے کتاب دی تھی اس نبئ آخر الزماں صلی اللہ علیہ وآلہ وسلم کو ویسے ہی پہچانتے ہیں جیسے اپنے بیٹوں کو پہچانتے ہیں ، جنہوں نے اپنی جانوں کو دائمی خسارے میں ڈال دیا ہے سو وہ ایمان نہیں لائیں گے ۔
اور اس سے بڑا ظالم کون ہوسکتا ہے جس نے اﷲ پر جھوٹا بہتان باندھا یا اس نے اس کی آیتوں کو جھٹلایا ؟ بیشک ظالم لوگ فلاح نہیں پائیں گے ۔
اور جس دن ہم سب کو جمع کریں گے پھر ہم ان لوگوں سے کہیں گے جو شرک کرتے تھے : تمہارے وہ شریک کہاں ہیں جنہیں تم معبود خیال کرتے تھے ۔
پھر ان کی کوئی معذرت نہ رہے گی بجز اس کے کہ وہ کہیں گے : ہمیں اپنے رب اﷲ کی قسم ہے ! ہم مشرک نہ تھے ۔
دیکھئے انہوں نے خود اپنے اوپر کیسا جھوٹ بولا اور جو بہتان وہ دنیا میں تراشا کرتے تھے وہ ان سے غائب ہوگیا ۔
اور ان میں کچھ وہ بھی ہیں جو آپ کی طرف کان لگائے رہتے ہیں اور ہم نے ان کے دلوں پر ان کی اپنی بدنیتی کے باعث پردے ڈال دیئے ہیں سو اب ان کے لئے ممکن نہیں کہ وہ اس قرآن کو سمجھ سکیں اور ہم نے ان کے کانوں میں ڈاٹ دے دی ہے ، اور اگر وہ تمام نشانیوں کو کھلا بھی دیکھ لیں تو بھی اس پر ایمان نہیں لائیں گے ۔ حتیٰ کہ جب آپ کے پاس آتے ہیں ، آپ سے جھگڑا کرتے ہیں اس وقت کافر لوگ کہتے ہیں کہ یہ قرآن پہلے لوگوں کی جھوٹی کہانیوں کے سوا کچھ نہیں ۔
اور وہ دوسروں کو اس نبی کی اتباع اور قرآن سے روکتے ہیں اور خود بھی اس سے دور بھاگتے ہیں ، اور وہ محض اپنی ہی جانوں کو ہلاک کررہے ہیں اور وہ اس ہلاکت کا شعور بھی نہیں رکھتے ۔
اگر آپ انہیں اس وقت دیکھیں جب وہ آگ کے کنارے پر کھڑے کئے جائیں گے تو کہیں گے : اے کاش ! ہم دنیا میں پلٹا دیئے جائیں تو اب ہم اپنے رب کی آیتوں کو کبھی نہیں جھٹلائیں گے اور ایمان والوں میں سے ہو جائیں گے ۔
اس اقرار میں کوئی سچائی نہیں بلکہ ان پر وہ سب کچھ ظاہر ہوگیا ہے جو وہ پہلے چھپایا کرتے تھے ، اور اگر وہ دنیا میں لوٹا بھی دیئے جائیں تو پھر وہی دہرائیں گے جس سے وہ روکے گئے تھے اور بیشک وہ پکے جھوٹے ہیں ۔
اور وہ یہی کہتے رہیں گے جیسے انہوں نے پہلے کہا تھا کہ ہماری اس دنیوی زندگی کے سوا اور کوئی زندگی نہیں اور ہم مرنے کے بعد نہیں اٹھائے جائیں گے ۔
اور اگر آپ انہیں اس وقت دیکھیں جب وہ اپنے رب کے حضور کھڑے کئے جائیں گے ، اور انہیں اﷲ فرمائے گا : کیا یہ زندگی حق نہیں ہے ؟ تو کہیں گے : کیوں نہیں ! ہمارے رب کی قسم یہ حق ہے ، پھر اﷲ فرمائے گا : پس اب تم عذاب کا مزہ چکھو اس وجہ سے کہ تم کفر کیا کرتے تھے ۔
پس ایسے لوگ نقصان میں رہے جنہوں نے اﷲ کی ملاقات کو جھٹلا دیا یہاں تک کہ جب ان کے پاس اچانک قیامت آپہنچے گی تو کہیں گے : ہائے افسوس ! ہم پر جو ہم نے اس قیامت پر ایمان لانے کے بارے میں تقصیر کی ، اور وہ اپنی پیٹھوں پر اپنے گناہوں کے بوجھ لادے ہوئے ہوں گے ، سن لو ! وہ بہت برا بوجھ ہے جو یہ اٹھا رہے ہیں ۔
اور دنیوی زندگی کی عیش و عشرت کھیل اور تماشے کے سوا کچھ نہیں ، اور یقینا آخرت کا گھر ہی ان لوگوں کے لئے بہتر ہے جو تقویٰ اختیار کرتے ہیں ، کیا تم یہ حقیقت نہیں سمجھتے ۔
اے حبیب ! بیشک ہم جانتے ہیں کہ وہ بات یقینا آپ کو رنجیدہ کررہی ہے کہ جو یہ لوگ کہتے ہیں ، پس یہ آپ کو نہیں جھٹلا رہے لیکن حقیقت یہ ہے کہ ظالم لوگ اﷲ کی آیتوں سے ہی انکار کررہے ہیں ۔
اور بیشک آپ سے قبل بھی بہت سے رسول جھٹلائے گئے مگر انہوں نے جھٹلائے جانے اور اذیت پہنچائے جانے پر صبر کیا حتٰی کہ انہیں ہماری مدد آپہنچی ، اور اﷲ کی باتوں یعنی وعدوں کو کوئی بدلنے والا نہیں ، اور بیشک آپ کے پاس تسکین قلب کے لیے رسولوں کی خبریں آچکی ہیں ۔
اور اگر آپ پر ان کی روگردانی شاق گزر رہی ہے اور آپ بہر صورت ان کے ایمان لانے کے خواہش مند ہیں تو اگر آپ سے یہ ہو سکے کہ زمین میں اترنے والی کوئی سرنگ یا آسمان میں چڑھنے والی کوئی سیڑھی تلاش کرلیں پھر انہیں دکھانے کے لیے ان کے پاس کوئی خاص نشانی لے آئیں وہ تب بھی ایمان نہیں لائیں گے ، اور اگر اﷲ چاہتا تو ان کو ہدایت پر ضرور جمع فرما دیتا پس آپ اپنی رحمت و شفقت کے بے پایاں جوش کے باعث ان کی بدبختی سے بے خبر نہ ہوجائیں ۔
بات یہ ہے کہ دعوت حق صرف وہی لوگ قبول کرتے ہیں جو اسے سچے دل سے سنتے ہیں ، اور مردوں یعنی حق کے منکروں کو اﷲ حالت کفر میں ہی قبروں سے اٹھائے گا پھر وہ اسی رب کی طرف جس کا انکار کرتے تھے لوٹائے جائیں گے ۔
اور انہوں نے کہا کہ اس رسول صلی اللہ علیہ وآلہ وسلم پراس کے رب کی طرف سے ہروقت ساتھ رہنے والی کوئی نشانی کیوں نہیں اتاری گئی ؟ فرما دیجئے : بیشک اﷲ اس بات پر بھی قادر ہے کہ وہ ایسی کوئی نشانی اتار دے لیکن ان میں سے اکثر لوگ اس کی حکمتوں کو نہیں جانتے ۔
اور اے انسانو ! کوئی بھی چلنے پھرنے والا جانور اور پرندہ جو اپنے دو بازوؤں سے اڑتا ہو ایسا نہیں ہے مگر یہ کہ بہت سی صفات میں وہ سب تمہارے ہی مماثل طبقات ہیں ، ہم نے کتاب میں کوئی چیز نہیں چھوڑی جسے صراحۃ یا اشارۃ بیان نہ کردیا ہو پھر سب لوگ اپنے رب کے پاس جمع کئے جائیں گے ۔
اور جن لوگوں نے ہماری آیتوں کو جھٹلایا وہ بہرے اور گونگے ہیں ، تاریکیوں میں بھٹک رہے ہیں ۔ اﷲ جسے چاہتا ہے اسے انکار حق اور ضد کے باعث گمراہ کردیتا ہے ، اور جسے چاہتا ہے اسے قبول حق کے باعث سیدھی راہ پر لگا دیتا ہے ۔
آپ ان کافروں سے فرمائیے : ذرا یہ تو بتاؤ اگر تم پر اﷲ کا عذاب آجائے یا تم پر قیامت آپہنچے تو کیا اس وقت عذاب سے بچنے کے لیے اﷲ کے سوا کسی اور کو پکارو گے ؟ بتاؤ اگر تم سچے ہو ۔
ایسا ہرگز ممکن نہیں بلکہ تم اب بھی اسی اﷲ کو ہی پکارتے ہو پھر اگر وہ چاہے تو ان مصیبتوں کو دور فرما دیتا ہے جن کے لئے تم اسے پکارتے ہو اور اس وقت تم ان بتوں کو بھول جاتے ہو جنہیں اﷲ کا شریک ٹھہراتے ہو ۔
اور بیشک ہم نے آپ سے پہلے بہت سی امتوں کی طرف رسول بھیجے ، پھر ہم نے ان کو نافرمانی کے باعث تنگ دستی اور تکلیف کے ذریعے پکڑ لیا تاکہ وہ عجز و نیاز کے ساتھ گڑگڑائیں ۔
پھر جب ان تک ہمارا عذاب آپہنچا تو انہوں نے عاجزی و زاری کیوں نہ کی ؟ لیکن حقیقت یہ ہے کہ ان کے دل سخت ہوگئے تھے اور شیطان نے ان کے لئے وہ گناہ آراستہ کر دکھائے تھے جو وہ کیا کرتے تھے ۔
پھر جب انہوں نے اس نصیحت کو فراموش کردیا جو ان سے کی گئی تھی تو ہم نے انہیں اپنے انجام تک پہنچانے کے لیے ان پر ہر چیز کی فراوانی کے دروازے کھول دیئے ، یہاں تک کہ جب وہ ان چیزوں کی لذتوں اور راحتوں سے خوب خوش ہو کر مدہوش ہو گئے جو انہیں دی گئی تھیں تو ہم نے اچانک انہیں عذاب میں پکڑ لیا تو اس وقت وہ مایوس ہوکر رہ گئے ۔
پس ظلم کرنے والی قوم کی جڑ کاٹ دی گئی ، اور تمام تعریفیں اﷲ ہی کے لئے ہیں جو سارے جہانوں کا پروردگار ہے ۔
ان سے فرما دیجئے کہ تم یہ تو بتاؤ اگر اﷲ تمہاری سماعت اور تمہاری آنکھیں لے لے اور تمہارے دلوں پر مہر لگا دے تو اﷲ کے سوا کون معبود ایسا ہے جو یہ نعمتیں دوبارہ تمہارے پاس لے آئے ؟ دیکھئے ہم کس طرح گونا گوں آیتیں بیان کرتے ہیں پھر بھی وہ روگردانی کئے جاتے ہیں ۔
آپ ان سے یہ بھی فرما دیجئے کہ تم مجھے بتاؤ اگر تم پر اﷲ کا عذاب اچانک یا کھلم کھلا آن پڑے تو کیا ظالم قوم کے سوا کوئی اور ہلاک کیا جائے گا ۔
اور ہم پیغمبروں کو نہیں بھیجتے مگر خوشخبری سنانے والے اور ڈر سنانے والے بنا کر ، سو جو شخص ایمان لے آیا اور عملا درست ہوگیا تو ان پرنہ کوئی خوف ہوگا اور نہ ہی وہ غمگین ہوں گے ۔
اور جن لوگوں نے ہماری آیتوں کو جھٹلایا انہیں عذاب چھو کر رہے گا ، اس وجہ سے کہ وہ نافرمانی کیا کرتے تھے ۔
آپ ان کافروں سے فرما دیجئے کہ میں تم سے یہ نہیں کہتا کہ میرے پاس اﷲ کے خزانے ہیں اور نہ میں از خود غیب جانتا ہوں اور نہ میں تم سے یہ کہتا ہوں کہ میں فرشتہ ہوں ، میں تو صرف اسی حکم کی پیروی کرتا ہوں جو میری طرف وحی کیا جاتاہے ۔ فرما دیجئے : کیا اندھا اور بینا برابر ہوسکتے ہیں ؟ سو کیا تم غور نہیں کرتے ۔
اور آپ اس قرآن کے ذریعے ان لوگوں کو ڈر سنائیے جو اپنے رب کے پاس اس حال میں جمع کئے جانے سے خوف زدہ ہیں کہ ان کے لئے اس کے سوا نہ کوئی مددگار ہو اور نہ کوئی سفارشی تاکہ وہ پرہیزگار بن جائیں ۔
اور آپ ان شکستہ دل اور خستہ حال لوگوں کو اپنی صحبت و قربت سے دور نہ کیجئے جو صبح و شام اپنے رب کو صرف اس کی رضا چاہتے ہوئے پکارتے رہتے ہیں ، ان کے عمل و جزا کے حساب میں سے آپ پر کوئی چیز واجب نہیں اور نہ آپ کے حساب میں سے کوئی چیز ان پر واجب ہے اگر پھر بھی آپ انہیں اپنے لطف و کرم سے دور کردیں تو آپ حق تلفی کرنے والوں میں سے ہوجائیں گے جوآپ کے شایان شان نہیں ۔
اور اسی طرح ہم ان میں سے بعض کو بعض کے ذریعے آزماتے ہیں تاکہ وہ دولت مند کافر غریب مسلمانوں کو دیکھ کر استہزاء یہ کہیں : کیا ہم میں سے یہی وہ لوگ ہیں جن پر اﷲ نے احسان کیا ہے ؟ کیا اﷲ شکر گزاروں کو خوب جاننے والا نہیں ہے ۔
اور جب آپ کے پاس وہ لوگ آئیں جو ہماری آیتوں پرایمان رکھتے ہیں تو آپ ان سے شفقتا فرمائیں کہ تم پر سلام ہو تمہارے رب نے اپنی ذات کے ذمہ کرم پر رحمت لازم کرلی ہے ، سو تم میں سے جو شخص نادانی سے کوئی برائی کر بیٹھے پھر اس کے بعد توبہ کرلے اور اپنی اصلاح کر لے تو بیشک وہ بڑا بخشنے والا بہت رحم فرمانے والا ہے ۔
اور اسی طرح ہم آیتوں کو تفصیلا بیان کرتے ہیں اور یہ اس لئے کہ مجرموں کا راستہ سب پر ظاہر ہوجائے ۔
فرمادیجئے کہ مجھے اس بات سے روک دیا گیا ہے کہ میں ان جھوٹے معبودوں کی عبادت کروں جن کی تم اﷲ کے سوا پرستش کرتے ہو ۔ فرما دیجئے کہ میں تمہاری خواہشات کی پیروی نہیں کرسکتا اگر ایسے ہو تو میں یقینا بہک جاؤں اور میں ہدایت یافتہ لوگوں سے بھی نہ رہوں جو کہ ناممکن ہے ۔
فرما دیجئے : کافرو ! بیشک میں اپنے رب کی طرف سے روشن دلیل پر قائم ہوں اور تم اسے جھٹلاتے ہو ۔ میرے پاس وہ عذاب نہیں ہے جس کی تم جلدی مچا رہے ہو ۔ حکم صرف اللہ ہی کا ہے ۔ وہ حق بیان فرماتا ہے اور وہی بہتر فیصلہ فرمانے والاہے ۔
ان سے فرما دیں : اگر وہ عذاب میرے پاس ہوتا جسے تم جلدی چاہتے ہو تو یقینا میر ے اور تمہارے درمیان کام تمام ہوچکا ہوتا ۔ اور اﷲ ظالموں کو خوب جاننے والا ہے ۔
اور غیب کی کنجیاں یعنی وہ راستے جن سے غیب کسی پر آشکار کیا جاتا ہے اسی کے پاس اس کی قدرت و ملکیت میں ہیں ، انہیں اس کے سوا از خود کوئی نہیں جانتا ، اور وہ ہر اس چیز کو بلاواسطہ جانتا ہے جو خشکی میں اور دریاؤں میں ہے ، اور کوئی پتا نہیں گرتا مگر یہ کہ وہ اسے جانتا ہے اور نہ زمین کی تاریکیوں میں کوئی ایسا دانہ ہے اور نہ کوئی تر چیز ہے اور نہ کوئی خشک چیز مگر روشن کتاب میں سب کچھ لکھ دیا گیا ہے ۔
اور وہی ہے جو رات کے وقت تمہاری روحیں قبض فرما لیتا ہے اور جو کچھ تم دن کے وقت کماتے ہو وہ جانتا ہے پھر وہ تمہیں دن میں اٹھا دیتا ہے تاکہ تمہاری زندگی کی معینہ میعاد پوری کر دی جائے پھر تمہارا پلٹنا اسی کی طرف ہے ، پھر وہ روز محشر تمہیں ان تمام اعمال سے آگاہ فرما دے گا جو تم اس زندگانی میں کرتے رہے تھے ۔
اور وہی اپنے بندوں پر غالب ہے اور وہ تم پر فرشتوں کو بطور نگہبان بھیجتا ہے ، یہاں تک کہ جب تم میں سے کسی کو موت آتی ہے تو ہمارے بھیجے ہوئے فرشتے اس کی روح قبض کرلیتے ہیں اور وہ خطا یا کوتاہی نہیں کرتے ۔
پھر وہ سب اللہ کے حضور لوٹائے جائیں گے جو ان کا مالک حقیقی ہے ، جان لو ! حکم فرمانا اسی کا کام ہے ، اور وہ سب سے جلد حساب کرنے والا ہے ۔
آپ ان سے دریافت فرمائیں کہ بیابان اور دریا کی تاریکیوں سے تمہیں کون نجات دیتا ہے ؟ اس وقت تو تم گڑگڑا کر بھی اور چپکے چپکے بھی اسی کو پکارتے ہو کہ اگر وہ ہمیں اس مصیبت سے نجات دے دے تو ہم ضرور شکر گزاروں میں سے ہو جائیں گے ۔
فرما دیجئے کہ اﷲ ہی تمہیں اس مصیبت سے اور ہر تکلیف سے نجات دیتا ہے تم پھر بھی شرک کرتے ہو ۔
فرما دیجئے : وہ اس پر قادر ہے کہ تم پر عذاب بھیجے خواہ تمہارے اوپر کی طرف سے یا تمہارے پاؤں کے نیچے سے یا تمہیں فرقہ فرقہ کر کے آپس میں بھڑائے اور تم میں سے بعض کو بعض کی لڑائی کا مزہ چکھا دے ۔ دیکھئے ! ہم کس کس طرح آیتیں بیان کرتے ہیں تاکہ یہ لوگ سمجھ سکیں ۔
اور آپ کی قوم نے اس قرآن کو جھٹلا ڈالا حالانکہ وہ سراسر حق ہے ۔ فرما دیجئے : میں تم پر نگہبان نہیں ہوں ۔
ہر خبر کے واقع ہونے کا وقت مقرر ہے اور تم عنقریب جان لو گے ۔
اور جب تم ایسے لوگوں کو دیکھو جو ہماری آیتوں میں کج بحثی اور استہزاء میں مشغول ہوں تو تم ان سے کنارہ کش ہوجایا کرو یہاں تک کہ وہ کسی دوسری بات میں مشغول ہوجائیں ، اور اگر شیطان تمہیں یہ بات بھلا دے تو یاد آنے کے بعد تم کبھی بھی ظالم قوم کے ساتھ نہ بیٹھا کرو ۔
اور لوگوں پر جو پرہیزگاری اختیار کئے ہوئے ہیں ان کافروں کے حساب سے کچھ بھی لازم نہیں ہے مگر انہیں نصیحت کرنا چاہیے تاکہ وہ کفر سے اور قرآن کی مذمت سے بچ جائیں ۔
اور آپ ان لوگوں کو چھوڑے رکھیئے جنہوں نے اپنے دین کو کھیل اور تماشا بنا لیا ہے اور جنہیں دنیا کی زندگی نے فریب دے رکھا ہے اور اس قرآن کے ذریعے ان کی آگاہی کی خاطر نصیحت فرماتے رہئے تاکہ کوئی جان اپنے کئے کے بدلے سپرد ہلاکت نہ کر دی جائے ، پھر اس کے لئے اﷲ کے سوا نہ کوئی مدد گار ہوگا اور نہ کوئی سفارشی , اور اگر وہ جان اپنے گناہوں کا پورا پورا بدلہ یعنی معاوضہ بھی دے تو بھی اس سے قبول نہیں کیا جائے گا ۔ یہی وہ لوگ ہیں جو اپنے کئے کے بدلے ہلاکت میں ڈال دیئے گئے ان کے لئے کھولتے ہوئے پانی کا پینا ہے اور دردناک عذاب ہے اس وجہ سے کہ وہ کفر کیا کرتے تھے ۔
فرما دیجئے : کیا ہم اﷲ کے سوا ایسی چیز کی عبادت کریں جو ہمیں نہ تو نفع پہنچا سکے اور نہ ہی ہمیں نقصان دے سکے اور اس کے بعد کہ اﷲ نے ہمیں ہدایت دے دی ہم اس شخص کی طرح اپنے الٹے پاؤں پھر جائیں جسے زمین میں شیطانوں نے راہ بھلا کر درماندہ و حیرت زدہ کر دیا ہو جس کے ساتھی اسے سیدھی راہ کی طرف بلا رہے ہوں کہ ہمارے پاس آجا مگر اسے کچھ سوجھتا نہ ہو ، فرما دیں کہ اﷲ کی ہدایت ہی حقیقی ہدایت ہے ، اور اسی لیے ہمیں یہ حکم دیا گیا ہے کہ ہم تمام جہانوں کے رب کی فرمانبرداری کریں ۔
اور یہ بھی حکم ہوا ہے کہ تم نماز قائم رکھو اور اس سے ڈرتے رہو اور وہی اﷲ ہے جس کی طرف تم سب جمع کئے جاؤ گے ۔
اور وہی اﷲ ہے جس نے آسمانوں اور زمین کو حق پر مبنی تدبیر کے ساتھ پیدا فرمایا ہے اور جس دن وہ فرمائے گا : ہوجا ، تو وہ روز محشر بپا ہو جائے گا ۔ اس کا فرمان حق ہے ، اور اس دن اسی کی بادشاہی ہوگی جب اسرافیل کے ذریعے صور میں پھونک ماری جائے گے ، وہی ہر پوشیدہ اور ظاہر کا جاننے والا ہے ، اور وہی بڑا حکمت والا خبردار ہے ۔
اور یاد کیجئے جب ابراہیم علیہ السلام نے اپنے باپ آزر جو حقیقت میں چچا تھا محاورۂ عرب میں اسے باپ کہا گیا ہے سے کہا : کیا تم بتوں کو معبود بناتے ہو ؟ بیشک میں تمہیں اور تمہاری قوم کو صریح گمراہی میں مبتلا دیکھتا ہوں ۔
اور اسی طرح ہم نے ابراہیم علیہ السلام کو آسمانوں اور زمین کی تمام بادشاہتیں یعنی عجائبات خلق دکھائیں اور یہ اس لئے کہ وہ عین الیقین والوں میں ہوجائے ۔
پھر جب ان پر رات نے اندھیرا کر دیا تو انہوں نے ایک ستارہ دیکھا تو کہا : کیا تمہارے خیال میں یہ میرا رب ہے ؟ پھر جب وہ ڈوب گیا تو اپنی قوم کو سنا کر کہنے لگے : میں ڈوب جانے والوں کو پسند نہیں کرتا ۔
پھر جب چاند کو چمکتے دیکھا تو کہا : کیا تمہارے خیال میں یہ میرا رب ہے ؟ پھرجب وہ بھی غائب ہوگیا تو اپنی قوم کو سنا کر کہنے لگے : اگر میرا رب مجھے ہدایت نہ فرماتا تو میں بھی ضرور تمہاری طرح گمراہوں کی قوم میں سے ہو جاتا ۔
پھر جب سورج کو چمکتے دیکھا تو کہا : کیا اب تمہارے خیال میں یہ میرا رب ہے کیونکہ یہ سب سے بڑا ہے ؟ پھر جب وہ بھی چھپ گیا تو بول اٹھے : اے لوگو ! میں ان سب چیزوں سے بیزار ہوں جنہیں تم اﷲ کا شریک گردانتے ہو ۔
بیشک میں نے اپنا رخ ہر سمت سے ہٹا کر یکسوئی سے اس ذات کی طرف پھیر لیا ہے جس نے آسمانوں اور زمین کو بے مثال پیدا فرمایا ہے اور جان لو کہ میں مشرکوں میں سے نہیں ہوں ۔
اور ان کی قوم ان سے بحث و جدال کرنے لگی تو انہوں نے کہا : بھلا تم مجھ سے اللہ کے بارے میں جھگڑتے ہو حالانکہ اس نے مجھے ہدایت فرما دی ہے ، اور میں ان باطل معبودوں سے نہیں ڈرتا جنہیں تم اس کا شریک ٹھہرا رہے ہو مگر یہ کہ میرا رب جو کچھ ضرر چاہے پہنچا سکتا ہے ۔ میرے رب نے ہر چیز کو اپنے علم سے احاطہ میں لے رکھا ہے ، سو کیا تم نصیحت قبول نہیں کرتے ۔
اور میں ان معبودان باطلہ سے کیونکر خوفزدہ ہوسکتا ہوں جنہیں تم اﷲ کا شریک ٹھہراتے ہو درآنحالیکہ تم اس بات سے نہیں ڈرتے کہ تم نے اﷲ کے ساتھ بتوں کو شریک بنا رکھا ہے جبکہ اس نے تم پر اس شرک کی کوئی دلیل نہیں اتاری اب تم ہی جواب دو ! سو ہر دو فریق میں سے عذاب سے بے خوف رہنے کا زیادہ حق دار کون ہے ؟ اگر تم جانتے ہو ۔
جو لوگ ایمان لائے اور اپنے ایمان کو شرک کے ظلم کے ساتھ نہیں ملایا انہی لوگوں کے لئے امن یعنی اخروی بے خوفی ہے اور وہی ہدایت یافتہ ہیں ۔
اور یہی ہماری توحید کی دلیل تھی جو ہم نے ابراہیم علیہ السلام کو ان کی مخالف قوم کے مقابلہ میں دی تھی ۔ ہم جس کے چاہتے ہیں درجات بلند کر دیتے ہیں ۔ بیشک آپ کا رب بڑی حکمت والا خوب جاننے والا ہے ۔
اور ہم نے ان ابراہیم علیہ السلام کو اسحاق اور یعقوب بیٹا اور پوتا علیھما السلام عطا کئے ، ہم نے ان سب کو ہدایت سے نوازا ، اور ہم نے ان سے پہلے نوح علیہ السلام کو بھی ہدایت سے نوازا تھا اور ان کی اولاد میں سے داؤد اور سلیمان اور ایوب اور یوسف اور موسٰی اور ہارون علیھم السلام کو بھی ہدایت عطا فرمائی تھی ، اور ہم اسی طرح نیکو کاروں کو جزا دیا کرتے ہیں ۔
اور زکریا اور یحیٰی اور عیسٰی اور الیاس علیھم السلام کو بھی ہدایت بخشی ۔ یہ سب نیکو کار قربت اور حضوری والے لوگ تھے ۔
اور اسمٰعیل اور الیسع اور یونس اور لوط علیھم السلام کو بھی ہدایت سے شرف یاب فرمایا ، اور ہم نے ان سب کو اپنے زمانے کے تمام جہان والوں پر فضیلت بخشی ۔
اور ان کے آباؤ و اجداد اور ان کی اولاد اور ان کے بھائیوں میں سے بھی بعض کو ایسی فضیلت عطا فرمائی اور ہم نے انہیں اپنے لطف خاص اور بزرگی کے لئے چن لیا تھا اور انہیں سیدھی راہ کی طرف ہدایت فرما دی تھی ۔
یہ اللہ کی ہدایت ہے وہ اپنے بندوں میں سے جسے چاہتا ہے اس کے ذریعے رہنمائی فرماتا ہے ، اور اگر بالفرض یہ لوگ شرک کرتے تو ان سے وہ سارے اعمال خیر ضبط یعنی نیست و نابود ہو جاتے جو وہ انجام دیتے تھے ۔
یہی وہ لوگ ہیں جنہیں ہم نے کتاب اور حکم شریعت اور نبوت عطا فرمائی تھی ۔ پھر اگر یہ لوگ یعنی کفار ان باتوں سے انکار کر دیں تو بیشک ہم نے ان باتوں پر ایمان لانے کے لیے ایسی قوم کو مقرر کردیا ہے جو ان سے انکار کرنے والے نہیں ہوں گے ۔
یہی وہ لوگ یعنی پیغمبران خدا ہیں جنہیں اﷲ نے ہدایت فرمائی ہے پس اے رسول آخر الزمان ! آپ ان کے فضیلت والے سب طریقوں کو اپنی سیرت میں جمع کر کے ان کی پیروی کریں تاکہ آپ کی ذات میں ان تمام انبیاء و رسل کے فضائل و کمالات یکجا ہوجائیں ، آپ فرما دیجئے : اے لوگو ! میں تم سے اس ہدایت کی فراہمی پر کوئی اجرت نہیں مانگتا ۔ یہ تو صرف جہان والوں کے لئے نصیحت ہے ۔
اور انہوں نے یعنی یہود نے اﷲ کی وہ قدر نہ جانی جیسی قدر جاننا چاہیے تھی ، جب انہوں نے یہ کہہ کر رسالت محمدی صلی اللہ علیہ وآلہ وسلم کا انکار کر دیا کہ اﷲ نے کسی آدمی پر کوئی چیز نہیں اتاری ۔ آپ فرما دیجئے : وہ کتاب کس نے اتاری تھی جو موسٰی علیہ السلام لے کر آئے تھے جو لوگوں کے لئے روشنی اور ہدایت تھی ؟ تم نے جس کے الگ الگ کاغذ بنا لئے ہیں تم اسے لوگوں پر ظاہر بھی کرتے ہو اور اس میں سے بہت کچھ چھپاتے بھی ہو ، اور تمہیں وہ کچھ سکھایا گیا ہے جو نہ تم جانتے تھے اور نہ تمہارے باپ دادا ، آپ فرما دیجئے : یہ سب اﷲ ہی کا کرم ہے پھر آپ انہیں ان کے حال پر چھوڑ دیں کہ وہ اپنی خرافات میں کھیلتے رہیں ۔
اور یہ وہ کتاب ہے جسے ہم نے نازل فرمایا ہے ، بابرکت ہے ، جو کتابیں اس سے پہلے تھیں ان کی اصلا تصدیق کرنے والی ہے ۔ اور یہ اس لئے نازل کی گئی ہے کہ آپ اولا سب انسانی بستیوں کے مرکز مکہ والوں کو اور ثانیا ساری دنیا میں اس کے ارد گرد والوں کو ڈر سنائیں ، اور جو لوگ آخرت پر ایمان رکھتے ہیں اس پر وہی ایمان لاتے ہیں اور وہی لوگ اپنی نماز کی پوری حفاظت کرتے ہیں ۔
اور اس سے بڑھ کر ظالم کون ہوگا جو اللہ پر جھوٹا بہتان باندھے یا نبوت کا جھوٹا دعوٰی کرتے ہوئے یہ کہے کہ میری طرف وحی کی گئی ہے حالانکہ اس کی طرف کچھ بھی وحی نہ کی گئی ہو اور اس سے بڑھ کر ظالم کون ہوگا جو خدائی کا جھوٹا دعویٰ کرتے ہوئے یہ کہے کہ میں بھی عنقریب ایسی ہی کتاب نازل کرتا ہوں جیسی اللہ نے نازل کی ہے ۔ اور اگر آپ اس وقت کا منظر دیکھیں جب ظالم لوگ موت کی سختیوں میں مبتلا ہوں گے اور فرشتے ان کی طرف اپنے ہاتھ پھیلائے ہوئے ہوں گے اور ان سے کہتے ہوں گے : تم اپنی جانیں جسموں سے نکالو ۔ آج تمہیں سزا میں ذلت کا عذاب دیا جائے گا ۔ اس وجہ سے کہ تم اﷲ پر ناحق باتیں کیا کرتے تھے اور تم اس کی آیتوں سے سرکشی کیا کرتے تھے ۔
اور بیشک تم روز قیامت ہمارے پاس اسی طرح تنہا آؤ گے جیسے ہم نے تمہیں پہلی مرتبہ تنہا پیدا کیا تھا اور اموال و اولاد میں سے جو کچھ ہم نے تمہیں دے رکھا تھا وہ سب اپنی پیٹھ پیچھے چھوڑ آؤ گے ، اور ہم تمہارے ساتھ تمہارے ان سفارشیوں کو نہیں دیکھیں گے جن کی نسبت تم یہ گمان کرتے تھے کہ وہ تمہارے معاملات میں ہمارے شریک ہیں ۔ بیشک آج تمہارا باہمی تعلق و اعتماد منقطع ہوگیا اور وہ سب دعوے جو تم کیا کرتے تھے تم سے جاتے رہے ۔
بیشک اﷲ دانے اور گٹھلی کو پھاڑ نکالنے والا ہے وہ مردہ سے زندہ کو پیدا فرماتا ہے اور زندہ سے مردہ کو نکالنے والا ہے ، یہی شان والا تو اﷲ ہے پھر تم کہاں بہکے پھرتے ہو ۔
وہی صبح کی روشنی کو رات کا اندھیرا چاک کر کے نکالنے والاہے ، اور اسی نے رات کو آرام کے لئے بنایا ہے اور سورج اور چاند کوحساب و شمار کے لئے ، یہ بہت غالب بڑے علم والے رب کا مقررہ اندازہ ہے ۔
اور وہی ہے جس نے تمہارے لئے ستاروں کو بنایا تاکہ تم ان کے ذریعے بیابانوں اور دریاؤں کی تاریکیوں میں راستے پاسکو ۔ بیشک ہم نے علم رکھنے والی قوم کے لئے اپنی نشانیاں کھول کر بیان کر دی ہیں ۔
اور وہی اﷲ ہے جس نے تمہیں ایک جان یعنی ایک خلیہ سے پیدا فرمایا ہے پھر تمہارے لئے ایک جائے اقامت ہے اور ایک جائے امانت مراد رحم مادر اور دنیا ہے یا دنیا اور قبر ہے ۔ بیشک ہم نے سمجھنے والے لوگوں کے لئے اپنی قدرت کی نشانیاں کھول کر بیان کردی ہیں ۔
اور وہی ہے جس نے آسمان کی طرف سے پانی اتارا پھر ہم نے اس بارش سے ہر قسم کی روئیدگی نکالی پھر ہم نے اس سے سرسبز کھیتی نکالی جس سے ہم اوپر تلے پیوستہ دانے نکالتے ہیں اور کھجور کے گابھے سے لٹکتے ہوئے گچھے اور انگوروں کے باغات اور زیتون اور انار بھی پیدا کئے جو کئی اعتبارات سے آپس میں ایک جیسے لگتے ہیں اور پھل ، ذائقے اور تاثیرات جداگانہ ہیں ۔ تم درخت کے پھل کی طرف دیکھو جب وہ پھل لائے اور اس کے پکنے کو بھی دیکھو ، بیشک ان میں ایمان رکھنے والے لوگوں کے لئے نشانیاں ہیں ۔
اور ان کافروں نے جنات کو اﷲ کا شریک بنایا حالانکہ اسی نے ان کو پیدا کیا تھا اورانہوں نے اللہ کے لئے بغیر علم و دانش کے لڑکے اور لڑکیاں بھی گھڑ لیں ۔ وہ ان تمام باتوں سے پاک اور بلند و بالا ہے جو یہ اس سے متعلق کرتے پھرتے ہیں ۔
وہی آسمانوں اور زمینوں کا موجد ہے ، بھلا اس کی اولاد کیونکر ہو سکتی ہے حالانکہ اس کی بیوی ہی نہیں ہے ، اور اسی نے ہر چیز کو پیدا فرمایا ہے اور وہ ہر چیز کو خوب جاننے والا ہے ۔
یہی اﷲ تمہارا پروردگار ہے ، اس کے سوا کوئی لائق عبادت نہیں ، وہی ہر چیز کا خالق ہے پس تم اسی کی عبادت کیا کرو اور وہ ہر چیز پر نگہبان ہے ۔
نگاہیں اس کا احاطہ نہیں کر سکتیں اور وہ سب نگاہوں کا احاطہ کئے ہوئے ہے ، اور وہ بڑا باریک بین بڑا باخبر ہے ۔
بیشک تمہارے پاس تمہارے رب کی جانب سے ہدایت کی نشانیاں آچکی ہیں پس جس نے انہیں نگاہ بصیرت سے دیکھ لیا تو یہ اس کی اپنی ذات کے لئے فائدہ مند ہے ، اور جو اندھا رہا تو اس کا وبال بھی اسی پر ہے ، اور میں تم پر نگہبان نہیں ہوں ۔
اور ہم اسی طرح اپنی آیتوں کو بار بار انداز بدل کر بیان کرتے ہیں اور یہ اس لئے کہ وہ کافر بول اٹھیں کہ آپ نے تو کہیں سے پڑھ لیا ہے تاکہ ہم اس کو جاننے والے لوگوں کے لئے خوب واضح کردیں ۔
آپ اس قرآن کی پیروی کیجئے جو آپ کی طرف آپ کے رب کی جانب سے وحی کیا گیا ہے ، اللہ کے سوا کوئی معبود نہیں ، اور آپ مشرکوں سے کنارہ کشی کر لیجئے ۔
اور اگر اﷲ ان کو جبرا روکنا چاہتا تو یہ لوگ کبھی شرک نہ کرتے ، اور ہم نے آپ کو بھی ان پر نگہبان نہیں بنایا اور نہ آپ ان پر پاسبان ہیں ۔
اور اے مسلمانو ! تم ان جھوٹے معبودوں کو گالی مت دو جنہیں یہ مشرک لوگ اللہ کے سوا پوجتے ہیں پھر وہ لوگ بھی جوابا جہالت کے باعث ظلم کرتے ہوئے اللہ کی شان میں دشنام طرازی کرنے لگیں گے ۔ اسی طرح ہم نے ہر فرقہ و جماعت کے لئے ان کا عمل ان کی آنکھوں میں مرغوب کر رکھا ہے اور وہ اسی کو حق سمجھتے رہتے ہیں ، پھر سب کو اپنے رب ہی کی طرف لوٹنا ہے اور وہ انہیں ان اعمال کے نتائج سے آگاہ فرما دے گا جو وہ انجام دیتے تھے ۔
وہ بڑے تاکیدی حلف کے ساتھ اللہ کی قسم کھاتے ہیں کہ اگر ان کے پاس کوئی کھلی نشانی آجائے تو وہ اس پر ضرور ایمان لے آئیں گے ۔ ان سے کہہ دو کہ نشانیاں توصرف اﷲ ہی کے پاس ہیں ، اور اے مسلمانو ! تمہیں کیا خبر کہ جب وہ نشانی آجائے گی تو وہ پھر بھی ایمان نہیں لائیں گے ۔
اور ہم ان کے دلوں کو اور ان کی آنکھوں کو ان کی اپنی بدنیتی کے باعث قبول حق سے اسی طرح پھیر دیں گے جس طرح وہ اس نبی پر پہلی بار ایمان نہیں لائے سو وہ نشانی دیکھ کر بھی ایمان نہیں لائیں گے اور ہم انہیں ان کی سرکشی میں ہی چھوڑ دیں گے کہ وہ بھٹکتے پھریں ۔
اور اگر ہم ان کی طرف فرشتے اتار دیتے اور ان سے مردے باتیں کرنے لگتے اور ہم ان پر ہر چیز آنکھوں کے سامنے گروہ در گروہ جمع کر دیتے وہ تب بھی ایمان نہ لاتے سوائے اس کے جو اﷲ چاہتا اور ان میں سے اکثر لوگ جہالت سے کام لیتے ہیں ۔
اور اسی طرح ہم نے ہر نبی کے لئے انسانوں اور جنوں میں سے شیطانوں کو دشمن بنا دیا جو ایک دوسرے کے دل میں ملمع کی ہوئی چکنی چپڑی باتیں وسوسہ کے طور پر دھوکہ دینے کے لئے ڈالتے رہتے ہیں ، اور اگر آپ کا رب انہیں جبرا روکنا چاہتا تو وہ ایسا نہ کر پاتے ، سو آپ انہیں بھی چھوڑ دیں اور جو کچھ وہ بہتان باندھ رہے ہیں اسے بھی ۔
اور یہ اس لئے کہ ان لوگوں کے دل اس فریب کی طرف مائل ہو جائیں جو آخرت پر ایمان نہیں رکھتے اور یہ کہ وہ اسے پسند کرنے لگیں اور یہ بھی کہ وہ انہی اعمال بد کا ارتکاب کرنے لگیں جن کے وہ خود مرتکب ہو رہے ہیں ۔
فرما دیجئے : کیا میں اﷲ کے سوا کسی اور کو حاکم و فیصل تلاش کروں حالانکہ وہ اﷲ ہی ہے جس نے تمہاری طرف مفصل یعنی واضح لائحہ عمل پر مشتمل کتاب نازل فرمائی ہے ، اور وہ لوگ جن کو ہم نے پہلے کتاب دی تھی دل سے جانتے ہیں کہ یہ قرآن آپ کے رب کی طرف سے مبنی برحق اتارا ہوا ہے پس آپ ان اہل کتاب کی نسبت شک کرنے والوں میں نہ ہوں کہ یہ لوگ قرآن کا وحی ہونا جانتے ہیں یا نہیں ۔
اور آپ کے رب کی بات سچائی اور عدل کی رو سے پوری ہو چکی ، اس کی باتوں کو کوئی بدلنے والا نہیں ، اور وہ خوب سننے والا خوب جاننے والا ہے ۔
اور اگر تو زمین میں موجود لوگوں کی اکثریت کا کہنا مان لے تو وہ تجھے اﷲ کی راہ سے بھٹکا دیں گے ۔ وہ حق و یقین کی بجائے صرف وہم و گمان کی پیروی کرتے ہیں اور محض غلط قیاس آرائی اور دروغ گوئی کرتے رہتے ہیں ۔
بیشک آپ کا رب ہی اسے خوب جانتا ہے جو اس کی راہ سے بہکا ہے اور وہی ہدایت یافتہ لوگوں سے بھی خوب واقف ہے ۔
سو تم اس ذبیحہ سے کھایا کرو جس پر ذبح کے وقت اﷲ کا نام لیا گیا ہو اگر تم اس کی آیتوں پر ایمان رکھنے والے ہو ۔
اور تمہیں کیا ہے کہ تم اس ذبیحہ سے نہیں کھاتے جس پر ذبح کے وقت اﷲ کا نام لیا گیا ہے تم ان حلال جانوروں کو بلاوجہ حرام ٹھہراتے ہو ؟ حالانکہ اس نے تمہارے لئے ان تمام چیزوں کو تفصیلا بیان کر دیا ہے جو اس نے تم پر حرام کی ہیں ، سوائے اس صورت کے کہ تم محض جان بچانے کے لئے ان کے بقدر حاجت کھانے کی طرف انتہائی مجبور ہو جاؤ سو اب تم اپنی طرف سے اور چیزوں کو مزید حرام نہ ٹھہرایا کرو ۔ بیشک بہت سے لوگ بغیر پختہ علم کے اپنی خواہشات اور من گھڑت تصورات کے ذریعے لوگوں کو بہکاتے رہتے ہیں ، اور یقینا آپ کا رب حد سے تجاوز کرنے والوں کو خوب جانتا ہے ۔
اور تم ظاہری اور باطنی یعنی آشکار و پنہاں دونوں قسم کے گناہ چھوڑ دو ۔ بیشک جو لوگ گناہ کما رہے ہیں انہیں عنقریب سزا دی جائے گی ان اعمال بد کے باعث جن کا وہ ارتکاب کرتے تھے ۔
اور تم اس جانور کے گوشت سے نہ کھایا کرو جس پر ذبح کے وقت اﷲ کا نام نہ لیا گیا ہو اور بیشک وہ گوشت کھانا گناہ ہے ، اور بیشک شیاطین اپنے دوستوں کے دلوں میں وسوسے ڈالتے رہتے ہیں تاکہ وہ تم سے جھگڑا کریں اور اگر تم ان کے کہنے پر چل پڑے تو تم بھی مشرک ہو جاؤ گے ۔
بھلا وہ شخص جو مردہ یعنی ایمان سے محروم تھا پھر ہم نے اسے ہدایت کی بدولت زندہ کیا اور ہم نے اس کے لئے ایمان و معرفت کا نور پیدا فرما دیا اب وہ اس کے ذریعے بقیہ لوگوں میں بھی روشنی پھیلانے کے لئے چلتا ہے اس شخص کی مانند ہو سکتا ہے جس کا حال یہ ہو کہ وہ جہالت اور گمراہی کے اندھیروں میں اس طرح گھرا پڑا ہے کہ اس سے نکل ہی نہیں سکتا ۔ اسی طرح کافروں کے لئے ان کے وہ اعمال ان کی نظروں میں خوش نما دکھائے جاتے ہیں جو وہ انجام دیتے رہتے ہیں ۔
اور اسی طرح ہم نے ہر بستی میں وڈیروں اور رئیسوں کو وہاں کے جرائم کا سرغنہ بنایا تاکہ وہ اس بستی میں مکاریاں کریں ، اور وہ حقیقت میں اپنی جانوں کے سوا کسی اور سے فریب نہیں کر رہے اور وہ اس کے انجام بد کا شعور نہیں رکھتے ۔
اور جب ان کے پاس کوئی نشانی آتی ہے تو کہتے ہیں : ہم ہرگز ایمان نہیں لائیں گے یہاں تک کہ ہمیں بھی ویسی ہی نشانی دی جائے جیسی اﷲ کے رسولوں کو دی گئی ہے ۔ اﷲ خوب جانتا ہے کہ اسے اپنی رسالت کا محل کسے بنانا ہے ۔ عنقریب مجرموں کو اﷲ کے حضور ذلت رسید ہوگی اور سخت عذاب بھی ملے گا اس وجہ سے کہ وہ مکر اور دھوکہ دہی کرتے تھے ۔
پس اﷲ جس کسی کو فضلا ہدایت دینے کا ارادہ فرماتا ہے اس کا سینہ اسلام کے لئے کشادہ فرما دیتا ہے اور جس کسی کو عدلا اس کی اپنی خرید کردہ گمراہی پر ہی رکھنے کا ارادہ فرماتا ہے اس کا سینہ ایسی شدید گھٹن کے ساتھ تنگ کر دیتا ہے گویا وہ بمشکل آسمان یعنی بلندی پر چڑھ رہا ہو ، اسی طرح اﷲ ان لوگوں پر عذاب ذلت واقع فرماتا ہے جو ایمان نہیں لاتے ۔
اور یہ اسلام ہی آپ کے رب کا سیدھا راستہ ہے ، بیشک ہم نے نصیحت قبول کرنے والے لوگوں کے لئے آیتیں تفصیل سے بیان کر دی ہیں ۔
انہی کے لئے ان کے رب کے حضور سلامتی کا گھر ہے اور وہی ان کا مولٰی ہے ان اعمال صالحہ کے باعث جو وہ انجام دیا کرتے تھے ۔
اور جس دن وہ ان سب کو جمع فرمائے گا تو ارشاد ہوگا : اے گروہ جنات یعنی شیاطین ! بیشک تم نے بہت سے انسانوں کو گمراہ کر لیا ، اور انسانوں میں سے ان کے دوست کہیں گے : اے ہمارے رب ! ہم نے ایک دوسرے سے خوب فائدے حاصل کئے اور اسی غفلت اور مفاد پرستی کے عالم میں ہم اپنی اس میعاد کو پہنچ گئے جو تو نے ہمارے لئے مقرر فرمائی تھی مگر ہم اس کے لئے کچھ تیاری نہ کر سکے ۔ اﷲ فرمائے گا کہ اب دوزخ ہی تمہارا ٹھکانا ہے ہمیشہ اسی میں رہو گے مگر جو اﷲ چاہے ۔ بیشک آپ کا رب بڑی حکمت والا خوب جاننے والا ہے ۔
اسی طرح ہم ظالموں میں سے بعض کو بعض پر مسلط کرتے رہتے ہیں ان اعمال بد کے باعث جو وہ کمایا کرتے ہیں ۔
اے گروہ جن و انس ! کیا تمہارے پاس تم ہی میں سے رسول نہیں آئے تھے جو تم پر میری آیتیں بیان کرتے تھے اور تمہاری اس دن کی پیشی سے تمہیں ڈراتے تھے ؟ تو وہ کہیں گے : ہم اپنی جانوں کے خلاف گواہی دیتے ہیں ، اور انہیں دنیا کی زندگی نے دھوکہ میں ڈال رکھا تھا اور وہ اپنی جانوں کے خلاف اس بات کی گواہی دیں گے کہ وہ دنیا میں کافر یعنی حق کے انکاری تھے ۔
یہ رسولوں کا بھیجنا اس لئے تھا کہ آپ کا رب بستیوں کو ظلم کے باعث ایسی حالت میں تباہ کرنے والا نہیں ہے کہ وہاں کے رہنے والے حق کی تعلیمات سے بالکل بے خبر ہوں یعنی انہیں کسی نے حق سے آگاہ ہی نہ کیا ہو ۔
اور ہر ایک کے لئے ان کے اعمال کے لحاظ سے درجات مقرر ہیں ، اور آپ کا رب ان کاموں سے بے خبر نہیں جو وہ انجام دیتے ہیں ۔
اور آپ کا رب بے نیاز ہے ، بڑی رحمت والا ہے ، اگر چاہے تو تمہیں نابود کر دے اور تمہارے بعد جسے چاہے تمہارا جانشین بنا دے جیسا کہ اس نے دوسرے لوگوں کی اولاد سے تم کو پیدا فرمایا ہے ۔
بیشک جس عذاب کا تم سے وعدہ کیا جا رہا ہے وہ ضرور آنے والا ہے اور تم اﷲ کو عاجز نہیں کر سکتے ۔
فرما دیجئے : اے میری قوم ! تم اپنی جگہ پر عمل کرتے رہو بیشک میں اپنی جگہ عمل کئے جا رہا ہوں ۔ پھر تم عنقریب جان لو گے کہ آخرت کا انجام کس کے لئے بہتر ہے ۔ بیشک ظالم لوگ نجات نہیں پائیں گے ۔
انہوں نے اﷲ کے لئے انہی چیزوں میں سے ایک حصہ مقرر کر لیا ہے جنہیں اس نے کھیتی اور مویشیوں میں سے پیدا فرمایا ہے پھر اپنے گمان باطل سے کہتے ہیں کہ یہ حصہ اﷲ کے لئے ہے اور یہ ہمارے خود ساختہ شریکوں کے لئے ہے ، پھر جو حصہ ان کے شریکوں کے لئے ہے سو وہ تو اﷲ تک نہیں پہنچتا اور جو حصہ اﷲ کے لئے ہے تو وہ ان کے شریکوں تک پہنچ جاتا ہے ، وہ کیا ہی برا فیصلہ کر رہے ہیں ۔
اور اسی طرح بہت سے مشرکوں کے لئے ان کے شریکوں نے اپنی اولاد کو مار ڈالنا ان کی نگاہ میں خوش نما کر دکھایا ہے تاکہ وہ انہیں برباد کر ڈالیں اور ان کے بچے کھچے دین کو بھی ان پر مشتبہ کر دیں ، اور اگر اﷲ انہیں جبرا روکنا چاہتا تو وہ ایسا نہ کر پاتے پس آپ انہیں اور جو افترا پردازی وہ کر رہے ہیں اسے نظرانداز کرتے ہوئے چھوڑ دیجئے ۔
اور اپنے خیال باطل سے یہ بھی کہتے ہیں کہ یہ مخصوص مویشی اور کھیتی ممنوع ہے ، اسے کوئی نہیں کھا سکتا سوائے اس کے جسے ہم چاہیں اور یہ کہ بعض چوپائے ایسے ہیں جن کی پیٹھ پر سواری کو حرام کیا گیا ہے اور بعض مویشی ایسے ہیں کہ جن پر ذبح کے وقت یہ لوگ اﷲ کا نام نہیں لیتے یہ سب اﷲ پر بہتان باندھنا ہے ، عنقریب وہ انہیں اس بات کی سزا دے گا جو وہ بہتان باندھتے تھے ۔
اور یہ بھی کہتے ہیں کہ جو بچہ ان چوپایوں کے پیٹ میں ہے وہ ہمارے مردوں کے لئے مخصوص ہے اور ہماری عورتوں پر حرام کر دیا گیا ہے ، اور اگر وہ بچہ مرا ہوا پیدا ہو تو وہ مرد اور عورتیں سب اس میں شریک ہوتے ہیں ، عنقریب وہ انہیں ان کی من گھڑت باتوں کی سزا دے گا ، بیشک وہ بڑی حکمت والا خوب جاننے والا ہے ۔
واقعی ایسے لوگ برباد ہوگئے جنہوں نے اپنی اولاد کو بغیر علم صحیح کے محض بیوقوفی سے قتل کر ڈالا اور ان چیزوں کو جو اﷲ نے انہیں روزی کے طور پر بخشی تھیں اﷲ پر بہتان باندھتے ہوئے حرام کر ڈالا ، بیشک وہ گمراہ ہو گئے اور ہدایت یافتہ نہ ہو سکے ۔
اور وہی ہے جس نے برداشتہ اور غیر برداشتہ یعنی بیلوں کے ذریعے اوپر چڑھائے گئے اور بغیر اوپر چڑھائے گئے باغات پیدا فرمائے اور کھجور کے درخت اور زراعت جس کے پھل گوناگوں ہیں اور زیتون اور انار جو شکل میں ایک دوسرے سے ملتے جلتے ہیں اور ذائقہ میں جداگانہ ہیں بھی پیدا کئے ۔ جب یہ درخت پھل لائیں تو تم ان کے پھل کھایا بھی کرو اور اس کھیتی اور پھل کے کٹنے کے دن اس کا اﷲ کی طرف سے مقرر کردہ حق بھی ادا کر دیا کرو اور فضول خرچی نہ کیا کرو ، بیشک وہ بے جا خرچ کرنے والوں کو پسند نہیں کرتا ۔
اور اس نے بار برداری کرنے والے بلند قامت چوپائے اور زمین پر ذبح کے لئے یا چھوٹے قد کے باعث بچھنے والے مویشی پیدا فرمائے ، تم اس رزق میں سے بھی بطریق ذبح کھایا کرو جو اﷲ نے تمہیں بخشا ہے اور شیطان کے راستوں پر نہ چلا کرو ، بیشک وہ تمہارا کھلا دشمن ہے ۔
اﷲ نے آٹھ جوڑے پیدا کئے دو نر و مادہ بھیڑ سے اور دو نر و مادہ بکری سے ۔ آپ ان سے فرما دیجئے : کیا اس نے دونوں نر حرام کئے ہیں یا دونوں مادہ یا وہ بچہ جو دونوں ماداؤں کے رحموں میں موجود ہے ؟ مجھے علم و دانش کے ساتھ بتاؤ اگر تم سچے ہو ۔
اور دو نر و مادہ اونٹ سے اور دو نر و مادہ گائے سے ۔ آپ ان سے فرما دیجئے : کیا اس نے دونوں نر حرام کئے ہیں یا دونوں مادہ یا وہ بچہ جو دونوں ماداؤں کے رحموں میں موجود ہے ؟ کیا تم اس وقت موجود تھے جب اﷲ نے تمہیں اس حرمت کا حکم دیا تھا ؟ پھر اس سے بڑھ کر ظالم کون ہو سکتا ہے جو اﷲ پر جھوٹا بہتان باندھتا ہے تاکہ لوگوں کو بغیر جانے گمراہ کرتا پھرے ۔ بیشک اﷲ ظالم قوم کو ہدایت نہیں فرماتا ۔
آپ فرما دیں کہ میری طرف جو وحی بھیجی گئی ہے اس میں تو میں کسی بھی کھانے والے پر ایسی چیز کو جسے وہ کھاتا ہو حرام نہیں پاتا سوائے اس کے کہ وہ مردار ہو یا بہتا ہوا خون ہو یا سؤر کا گوشت ہو کیو نکہ یہ ناپاک ہے یا نافرمانی کا جانور جس پر ذبح کے وقت غیر اﷲ کا نام بلند کیا گیا ہو ۔ پھر جو شخص بھوک کے باعث سخت لاچار ہو جائے نہ تو نافرمانی کر رہا ہو اور نہ حد سے تجاوز کر رہا ہو تو بیشک آپ کا رب بڑا بخشنے والا نہایت مہربان ہے ۔
اور یہودیوں پر ہم نے ہر ناخن والا جانور حرام کر دیا تھا اور گائے اور بکری میں سے ہم نے ان پر دونوں کی چربی حرام کر دی تھی سوائے اس چربی کے جو دونوں کی پیٹھ میں ہو یا اوجھڑی میں لگی ہو یا جو ہڈی کے ساتھ ملی ہو ۔ یہ ہم نے ان کی سرکشی کے باعث انہیں سزا دی تھی اور یقینا ہم سچے ہیں ۔
پھر اگر وہ آپ کو جھٹلائیں تو فرما دیجئے کہ تمہارا رب وسیع رحمت والا ہے اور اس کا عذاب مجرم قوم سے نہیں ٹالا جائے گا ۔
جلد ہی مشرک لوگ کہیں گے کہ اگر اﷲ چاہتا تو نہ ہی ہم شرک کرتے اور نہ ہمارے آباء و اجداد اور نہ کسی چیز کو بلا سند حرام قرار دیتے ۔ اسی طرح ان لوگوں نے بھی جھٹلایا تھا جو ان سے پہلے تھے حتٰی کہ انہوں نے ہمارا عذاب چکھ لیا ۔ فرما دیجئے : کیا تمہارے پاس کوئی قابل حجت علم ہے کہ تم اسے ہمارے لئے نکال لاؤ تو اسے پیش کرو ، تم علم یقینی کو چھوڑ کر صرف گمان ہی کی پیروی کرتے ہو اور تم محض تخمینہ کی بنیاد پر دروغ گوئی کرتے ہو ۔
فرما دیجئے کہ دلیل محکم تو اﷲ ہی کی ہے ، پس اگر وہ تمہیں مجبور کرنا چاہتا تو یقینا تم سب کو پابند ہدایت فرما دیتا ۔
ان مشرکوں سے فرما دیجئے کہ تم اپنے ان گواہوں کو پیش کرو جو آکر اس بات کی گواہی دیں کہ اﷲ نے اسے حرام کیا ہے ، پھر اگر وہ جھوٹی گواہی دے ہی دیں تو ان کی گواہی کو تسلیم نہ کرنا بلکہ ان کا جھوٹا ہونا ان پر آشکار کر دینا ، اور نہ ایسے لوگوں کی خواہشات کی پیروی کرنا جو ہماری آیتوں کو جھٹلاتے ہیں اور جو آخرت پر ایمان نہیں رکھتے اور وہ معبودان باطلہ کو اپنے رب کے برابر ٹھہراتے ہیں ۔
فرما دیجئے : آؤ میں وہ چیزیں پڑھ کر سنا دوں جو تمہارے رب نے تم پر حرام کی ہیں وہ یہ کہ تم اس کے ساتھ کسی چیز کو شریک نہ ٹھہراؤ اور ماں باپ کے ساتھ اچھا سلوک کرو ، اور مفلسی کے باعث اپنی اولاد کو قتل مت کرو ۔ ہم ہی تمہیں رزق دیتے ہیں اور انہیں بھی دیں گے ، اور بے حیائی کے کاموں کے قریب نہ جاؤ خواہ وہ ظاہر ہوں اور خواہ وہ پوشیدہ ہوں ، اور اس جان کو قتل نہ کرو جسے قتل کرنا اﷲ نے حرام کیا ہے بجز حق شرعی کے ، یہی وہ امور ہیں جن کا اس نے تمہیں تاکیدی حکم دیا ہے تاکہ تم عقل سے کام لو ۔
اور یتیم کے مال کے قریب مت جانا مگر ایسے طریق سے جو بہت ہی پسندیدہ ہو یہاں تک کہ وہ اپنی جوانی کو پہنچ جائے ، اور پیمانے اور ترازو یعنی ناپ اور تول کو انصاف کے ساتھ پورا کیا کرو ۔ ہم کسی شخص کو اس کی طاقت سے زیادہ تکلیف نہیں دیتے ، اور جب تم کسی کی نسبت کچھ کہو تو عدل کرو اگرچہ وہ تمہارا قرابت دار ہی ہو ، اور اﷲ کے عہد کو پورا کیا کرو ، یہی باتیں ہیں جن کا اس نے تمہیں تاکیدی حکم دیا ہے تاکہ تم نصیحت قبول کرو ۔
اور یہ کہ یہی شریعت میرا سیدھا راستہ ہے سو تم اس کی پیروی کرو ، اور دوسرے راستوں پر نہ چلو پھر وہ راستے تمہیں اﷲ کی راہ سے جدا کر دیں گے ، یہی وہ بات ہے جس کا اس نے تمہیں تاکیدی حکم دیا ہے تاکہ تم پرہیزگار بن جاؤ ۔
پھر ہم نے موسٰی علیہ السلام کو کتاب عطا کی اس شخص پر نعمت پوری کرنے کے لئے جو نیکو کار بنے اور اسے ہر چیز کی تفصیل اور ہدایت اور رحمت بنا کر اتارا تاکہ وہ لوگ قیامت کے دن اپنے رب سے ملاقات پر ایمان لائیں ۔
اور یہ قرآن برکت والی کتاب ہے جسے ہم نے نازل فرمایا ہے سو اب تم اس کی پیروی کیا کرو اور اﷲ سے ڈرتے رہو تاکہ تم پر رحم کیا جائے ۔
قرآن اس لئے نازل کیا ہے کہ تم کہیں یہ نہ کہو کہ بس آسمانی کتاب تو ہم سے پہلے صرف دو گروہوں یہود و نصارٰی پر اتاری گئی تھی اور بیشک ہم ان کے پڑھنے پڑھانے سے بے خبر تھے ۔
یا یہ نہ کہو کہ اگر ہم پر کتاب اتاری جاتی تو ہم یقینا ان سے زیادہ ہدایت یافتہ ہوتے ، سو اب تمہارے رب کی طرف تمہارے پاس واضح دلیل اور ہدایت اور رحمت آچکی ہے ، پھر اس سے بڑھ کر ظالم کون ہو سکتا ہے جو اﷲ کی آیتوں کو جھٹلائے اور ان سے کترائے ۔ ہم عنقریب ان لوگوں کو جو ہماری آیتوں سے گریز کرتے ہیں برے عذاب کی سزا دیں گے اس وجہ سے کہ وہ آیات ربانی سے اعراض کرتے تھے ۔
وہ فقط اسی انتظار میں ہیں کہ ان کے پاس عذاب کے فرشتے آپہنچیں یا آپ کا رب خود آجائے یا آپ کے رب کی کچھ مخصوص نشانیاں عیانا آجائیں ۔ انہیں بتا دیجئے کہ جس دن آپ کے رب کی بعض نشانیاں یوں ظاہرا آپہنچیں گی تو اس وقت کسی ایسے شخص کا ایمان اسے فائدہ نہیں پہنچائے گا جو پہلے سے ایمان نہیں لایا تھا یا اس نے اپنے ایمان کی حالت میں کوئی نیکی نہیں کمائی تھی ، فرما دیجئے : تم انتظار کرو ہم بھی منتظر ہیں ۔
بیشک جن لوگوں نے جدا جدا راہیں نکال کر اپنے دین کو پارہ پارہ کر دیا اور وہ مختلف فرقوں میں بٹ گئے ، آپ کسی چیز میں ان کے تعلق دار اور ذمہ دار نہیں ہیں ، بس ان کا معاملہ اﷲ ہی کے حوالے ہے پھر وہ انہیں ان کاموں سے آگاہ فرما دے گا جو وہ کیا کرتے تھے ۔
جو کوئی ایک نیکی لائے گا تو اس کے لئے بطور اجر اس جیسی دس نیکیاں ہیں ، اور جو کوئی ایک گناہ لائے گا تو اس کو اس جیسے ایک گناہ کے سوا سزا نہیں دی جائے گی اور وہ ظلم نہیں کئے جائیں گے ۔
فرما دیجئے : بیشک مجھے میرے رب نے سیدھے راستے کی ہدایت فرما دی ہے ، یہ مضبوط دین کی راہ ہے اور یہی اﷲ کی طرف یک سو اور ہر باطل سے جدا ابراہیم علیہ السلام کی ملت ہے ، اور وہ مشرکوں میں سے نہ تھے ۔
فرما دیجئے کہ بیشک میری نماز اور میرا حج اور قربانی سمیت سب بندگی اور میری زندگی اور میری موت اﷲ کے لئے ہے جو تمام جہانوں کا رب ہے ۔
اس کا کوئی شریک نہیں اور اسی کا مجھے حکم دیا گیا ہے اور میں جمیع مخلوقات میں سب سے پہلا مسلمان ہوں ۔
فرما دیجئے : کیا میں اﷲ کے سوا کوئی دوسرا رب تلاش کروں حالانکہ وہی ہر شے کا پروردگار ہے ، اور ہر شخص جو بھی گناہ کرتا ہے اس کا وبال اسی پر ہوتا ہے اور کوئی بوجھ اٹھانے والا دوسرے کا بوجھ نہیں اٹھائے گا ۔ پھر تمہیں اپنے رب ہی کی طرف لوٹنا ہے پھر وہ تمہیں ان باتوں کی حقیقت سے آگاہ فرما دے گا جن میں تم اختلاف کیا کرتے تھے ۔
اور وہی ہے جس نے تم کو زمین میں نائب بنایا اور تم میں سے بعض کو بعض پر درجات میں بلند کیا تاکہ وہ ان چیزوں میں تمہیں آزمائے جو اس نے تمہیں امانتا عطا کر رکھی ہیں ۔ بیشک آپ کا رب عذاب کے حق داروں کو جلد سزا دینے والا ہے اور بیشک وہ مغفرت کے امیدواروں کو بڑا بخشنے والا اور بے حد رحم فرمانے والا ہے
الف ، لام ، میم ، صاد حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ۔
اے حبیب مکرم ! یہ کتاب ہے جو آپ کی طرف اتاری گئی ہے سو آپ کے سینۂ انور میں اس کی تبلیغ پر کفار کے انکار و تکذیب کے خیال سے کوئی تنگی نہ ہو یہ تو اتاری ہی اس لئے گئی ہے کہ آپ اس کے ذریعے منکرین کو ڈر سنا سکیں اور یہ مومنین کے لئے نصیحت ہے ۔
اے لوگو ! تم اس قرآن کی پیروی کرو جو تمہارے رب کی طرف سے تمہاری طرف اتارا گیا ہے اور اس کے غیروں میں سے باطل حاکموں اور دوستوں کے پیچھے مت چلو ، تم بہت ہی کم نصیحت قبول کرتے ہو ۔
اور کتنی ہی بستیاں ایسی ہیں جنہیں ہم نے ہلاک کر ڈالا سو ان پر ہمارا عذاب رات کے وقت آیا یا جبکہ وہ دوپہر کو سو رہے تھے ۔
پھر جب ان پر ہمارا عذاب آگیا تو ان کی پکار سوائے اس کے کچھ نہ تھی کہ وہ کہنے لگے کہ بیشک ہم ظالم تھے ۔
پھر ہم ان لوگوں سے ضرور پرسش کریں گے جن کی طرف رسول بھیجے گئے اور ہم یقینا رسولوں سے بھی ان کی دعوت و تبلیغ کے رد عمل کی نسبت دریافت کریں گے ۔
پھر ہم ان پر اپنے علم سے ان کے سب حالات بیان کریں گے اور ہم کہیں غائب نہ تھے کہ انہیں دیکھتے نہ ہوں ۔
اور اس دن اعمال کا تولا جانا حق ہے ، سو جن کے نیکیوں کے پلڑے بھاری ہوں گے تو وہی لوگ کامیاب ہوں گے ۔
اور جن کے نیکیوں کے پلڑے ہلکے ہوں گے تو یہی وہ لوگ ہیں جنہوں نے اپنی جانوں کو نقصان پہنچایا ، اس وجہ سے کہ وہ ہماری آیتوں کے ساتھ ظلم کرتے تھے ۔
اور بیشک ہم نے تم کو زمین میں تمکن و تصرف عطا کیا اور ہم نے اس میں تمہارے لئے اسباب معیشت پیدا کئے ، تم بہت ہی کم شکر بجا لاتے ہو ۔
اور بیشک ہم نے تمہیں یعنی تمہاری اصل کو پیدا کیا پھر تمہاری صورت گری کی یعنی تمہاری زندگی کی کیمیائی اور حیاتیاتی ابتداء و ارتقاء کے مراحل کو آدم علیہ السلام کے وجود کی تشکیل تک مکمل کیا ، پھر ہم نے فرشتوں سے فرمایا کہ آدم علیہ السلام کو سجدہ کرو تو سب نے سجدہ کیا سوائے ابلیس کے ۔ وہ سجدہ کرنے والوں میں سے نہ ہوا ۔
ارشاد ہوا : اے ابلیس ! تجھے کس بات نے روکا تھا کہ تو نے سجدہ نہ کیا جبکہ میں نے تجھے حکم دیا تھا ، اس نے کہا : میں اس سے بہتر ہوں ، تو نے مجھے آگ سے پیدا کیا ہے اور اس کو تو نے مٹی سے بنایا ہے ۔
ارشاد ہوا : پس تو یہاں سے اتر جا تجھے کوئی حق نہیں پہنچتا کہ تو یہاں تکبر کرے پس میری بارگاہ سے نکل جا بیشک تو ذلیل و خوار لوگوں میں سے ہے ۔
اس نے کہا : مجھے اس دن تک زندگی کی مہلت دے جس دن لوگ قبروں سے اٹھائے جائیں گے ۔
ارشاد ہوا : بیشک تو مہلت دیئے جانے والوں میں سے ہے ۔
اس ابلیس نے کہا : پس اس وجہ سے کہ تو نے مجھے گمراہ کیا ہے مجھے قسم ہے کہ میں بھی ان افراد بنی آدم کو گمراہ کرنے کے لئے تیری سیدھی راہ پر ضرور بیٹھوں گا تآنکہ انہیں راہ حق سے ہٹا دوں ۔
پھر میں یقینا ان کے آگے سے اور ان کے پیچھے سے اور ان کے دائیں سے اور ان کے بائیں سے ان کے پاس آؤں گا ، اور نتیجتا تو ان میں سے اکثر لوگوں کو شکر گزار نہ پائے گا ۔
ارشاد باری ہوا : اے ابلیس ! تو یہاں سے ذلیل و مردود ہو کر نکل جا ، ان میں سے جو کوئی تیری پیروی کرے گا تو میں ضرور تم سب سے دوزخ بھر دوں گا ۔
اور اے آدم ! تم اور تمہاری زوجہ دونوں جنت میں سکونت اختیار کرو سو جہاں سے تم دونوں چاہو کھایا کرو اور بس اس درخت کے قریب مت جانا ورنہ تم دونوں حد سے تجاوز کرنے والوں میں سے ہو جاؤ گے ۔
پھر شیطان نے دونوں کے دل میں وسوسہ ڈالا تاکہ ان کی شرم گاہیں جو ان کی نظروں سے پوشیدہ تھیں ان پر ظاہر کر دے اور کہنے لگا : اے آدم و حوا ! تمہارے رب نے تمہیں اس درخت کا پھل کھانے سے نہیں روکا مگر صرف اس لئے کہ اسے کھانے سے تم دونوں فرشتے بن جاؤ گے یعنی علائق بشری سے پاک ہو جاؤ گے یا تم دونوں اس میں ہمیشہ رہنے والے بن جاؤ گے یعنی اس مقام قرب سے کبھی محروم نہیں کئے جاؤ گے ۔
اور ان دونوں سے قسم کھا کر کہا کہ بیشک میں تمہارے خیرخواہوں میں سے ہوں ۔
پس وہ فریب کے ذریعے دونوں کو درخت کا پھل کھانے تک اتار لایا ، سو جب دونوں نے درخت کے پھل کو چکھ لیا تو دونوں کی شرم گاہیں ان کے لئے ظاہر ہوگئیں اور دونوں اپنے بدن کے اوپر جنت کے پتے چپکانے لگے ، تو ان کے رب نے انہیں ندا فرمائی کہ کیا میں نے تم دونوں کو اس درخت کے قریب جانے سے روکا نہ تھا اور تم سے یہ نہ فرمایا تھا کہ بیشک شیطان تم دونوں کا کھلا دشمن ہے ۔
دونوں نے عرض کیا : اے ہمارے رب ! ہم نے اپنی جانوں پر زیادتی کی ؛ اور اگر تو نے ہم کو نہ بخشا اور ہم پر رحم نہ فرمایا تو ہم یقینا نقصان اٹھانے والوں میں سے ہو جائیں گے ۔
ارشاد باری ہوا : تم سب نیچے اتر جاؤ تم میں سے بعض بعض کے دشمن ہیں ، اور تمہارے لئے زمین میں معین مدت تک جائے سکونت اور متاع حیات مقرر کر دیئے گئے ہیں گویا تمہیں زمین میں قیام و معاش کے دو بنیادی حق دے کر اتارا جا رہا ہے ، اس پر اپنا نظام زندگی استوار کرنا ۔
ارشاد فرمایا : تم اسی زمین میں زندگی گزارو گے اور اسی میں مرو گے اور قیامت کے روز اسی میں سے نکالے جاؤ گے ۔
اے اولاد آدم ! بیشک ہم نے تمہارے لئے ایسا لباس اتارا ہے جو تمہاری شرم گاہوں کو چھپائے اور تمہیں زینت بخشے اور اس ظاہری لباس کے ساتھ ایک باطنی لباس بھی اتارا ہے اور وہی تقوٰی کا لباس ہی بہتر ہے ۔ یہ ظاہر و باطن کے لباس سب اﷲ کی نشانیاں ہیں تاکہ وہ نصیحت قبول کریں ۔
اے اولاد آدم ! کہیں تمہیں شیطان فتنہ میں نہ ڈال دے جس طرح اس نے تمہارے ماں باپ کو جنت سے نکال دیا ، ان سے ان کا لباس اتروا دیا تاکہ انہیں ان کی شرم گاہیں دکھا دے ۔ بیشک وہ خود اور اس کا قبیلہ تمہیں ایسی ایسی جگہوں سے دیکھتا رہتا ہے جہاں سے تم انہیں نہیں دیکھ سکتے ۔ بیشک ہم نے شیطانوں کو ایسے لوگوں کا دوست بنا دیا ہے جو ایمان نہیں رکھتے ۔
اور جب وہ کوئی بے حیائی کا کام کرتے ہیں تو کہتے ہیں : ہم نے اپنے باپ دادا کو اسی طریقہ پر پایا اور اﷲ نے ہمیں اسی کا حکم دیا ہے ۔ فرما دیجئے کہ اﷲ بے حیائی کے کاموں کا حکم نہیں دیتا ۔ کیا تم اﷲ کی ذات پر ایسی باتیں کرتے ہو جو تم خود بھی نہیں جانتے ۔
فرما دیجئے : میرے رب نے انصاف کا حکم دیا ہے ، اور تم ہر سجدہ کے وقت و مقام پر اپنے رخ کعبہ کی طرف سیدھے کر لیا کرو اور تمام تر فرمانبرداری اس کے لئے خالص کرتے ہوئے اس کی عبادت کیا کرو ۔ جس طرح اس نے تمہاری خلق و حیات کی ابتداء کی تم اسی طرح اس کی طرف پلٹو گے ۔
ایک گروہ کو اس نے ہدایت فرمائی اور ایک گروہ پر اس کے اپنے کسب و عمل کے نتیجے میں گمراہی ثابت ہو گئی ۔ بیشک انہوں نے اﷲ کو چھوڑ کر شیطانوں کو دوست بنا لیا تھا اور وہ یہ گمان کرتے ہیں کہ وہ ہدایت یافتہ ہیں ۔
اے اولاد آدم ! تم ہر نماز کے وقت اپنا لباس زینت پہن لیا کرو اور کھاؤ اور پیو اور حد سے زیادہ خرچ نہ کرو کہ بیشک وہ بے جا خرچ کرنے والوں کو پسند نہیں فرماتا ۔
فرما دیجئے : اﷲ کی اس زینت و آرائش کو کس نے حرام کیا ہے جو اس نے اپنے بندوں کے لئے پیدا فرمائی ہے اور کھانے کی پاک ستھری چیزوں کو بھی کس نے حرام کیا ہے ؟ فرما دیجئے : یہ سب نعمتیں جو اہل ایمان کی دنیا کی زندگی میں بالعموم روا ہیں قیامت کے دن بالخصوص انہی کے لئے ہوں گی ۔ اس طرح ہم جاننے والوں کے لئے آیتیں تفصیل سے بیان کرتے ہیں ۔
فرما دیجئے کہ میرے رب نے تو صرف بے حیائی کی باتوں کو حرام کیا ہے جو ان میں سے ظاہر ہوں اور جو پوشیدہ ہوں سب کو اور گناہ کو اور ناحق زیادتی کو اور اس بات کو کہ تم اﷲ کا شریک ٹھہراؤ جس کی اس نے کوئی سند نہیں اتاری اور مزید یہ کہ تم اﷲ کی ذات پر ایسی باتیں کہو جو تم خود بھی نہیں جانتے ۔
اور ہر گروہ کے لئے ایک میعاد مقرر ہے پھر جب ان کا مقررہ وقت آجاتا ہے تو وہ ایک گھڑی بھی پیچھے نہیں ہٹ سکتے اور نہ آگے بڑھ سکتے ہیں ۔
اے اولاد آدم ! اگر تمہارے پاس تم میں سے رسول آئیں جو تم پر میری آیتیں بیان کریں پس جو پرہیزگار بن گیا اور اس نے اپنی اصلاح کر لی تو ان پر نہ کوئی خوف ہوگا اور نہ ہی وہ رنجیدہ ہوں گے ۔
اور جن لوگوں نے ہماری آیتوں کو جھٹلایا اور ان پر ایمان لانے سے سرکشی کی ، وہی اہل جہنم ہیں ، وہ اس میں ہمیشہ رہنے والے ہیں ۔
پھر اس شخص سے زیادہ ظالم کون ہو سکتا ہے جو اﷲ پر جھوٹا بہتان باندھے یا اس کی آیتوں کو جھٹلائے ؟ ان لوگوں کو ان کا وہ حصہ پہنچ جائے گا جو نوشۃٔ کتاب ہے ، یہاں تک کہ جب ان کے پاس ہمارے بھیجے ہوئے فرشتے آئیں گے کہ ان کی روحیں قبض کر لیں تو ان سے کہیں گے : اب وہ جھوٹے معبود کہاں ہیں جن کی تم اﷲ کے سوا عبادت کرتے تھے ؟ وہ جوابا کہیں گے کہ وہ ہم سے گم ہوگئے یعنی اب کہاں نظر آتے ہیں اور وہ اپنی جانوں کے خلاف خود یہ گواہی دیں گے کہ بیشک وہ کافر تھے ۔
اﷲ فرمائے گا : تم جنوں اور انسانوں کی ان جہنمی جماعتوں میں شامل ہو کر جو تم سے پہلے گزر چکی ہیں دوزخ میں داخل ہو جاؤ ۔ جب بھی کوئی جماعت دوزخ میں داخل ہوگی وہ اپنے جیسی دوسری جماعت پر لعنت بھیجے گی ، یہاں تک کہ جب اس میں سارے گروہ جمع ہو جائیں گے تو ان کے پچھلے اپنے اگلوں کے حق میں کہیں گے کہ اے ہمارے رب ! انہی لوگوں نے ہمیں گمراہ کیا تھا سو ان کو دوزخ کا دوگنا عذاب دے ۔ ارشاد ہوگا : ہر ایک کے لئے دوگنا ہے مگر تم جانتے نہیں ہو ۔
اور ان کے اگلے اپنے پچھلوں سے کہیں گے : سو تمہیں ہم پر کچھ فضیلت نہ ہوئی پس اب تم بھی عذاب کا مزہ چکھو اس کے سبب جو کچھ تم کماتے تھے ۔
بیشک جن لوگوں نے ہماری آیتوں کو جھٹلایا اور ان سے سرکشی کی ان کے لئے آسمان رحمت و قبولیت کے دروازے نہیں کھولے جائیں گے اور نہ ہی وہ جنت میں داخل ہو سکیں گے یہاں تک کہ سوئی کے سوراخ میں اونٹ داخل ہو جائے یعنی جیسے یہ ناممکن ہے اسی طرح ان کا جنت میں داخل ہونا بھی ناممکن ہے ، اور ہم مجرموں کو اسی طرح سزا دیتے ہیں ۔
اور ان کے لئے آتش دوزخ کا بچھونا اور ان کے اوپر اسی کا اوڑھنا ہوگا ، اور ہم ظالموں کو اسی طرح سزا دیتے ہیں ۔
اور جو لوگ ایمان لائے اور نیک عمل کرتے رہے ، ہم کسی شخص کو اس کی طاقت سے زیادہ مکلف نہیں کرتے ، یہی لوگ اہل جنت ہیں وہ اس میں ہمیشہ رہیں گے ۔
اور ہم وہ رنجش و کینہ جو ان کے سینوں میں دنیا کے اندر ایک دوسرے کے لئے تھا نکال کے دور کر دیں گے ان کے محلوں کے نیچے نہریں جاری ہوں گی ، اور وہ کہیں گے : سب تعریفیں اﷲ ہی کے لئے ہیں جس نے ہمیں یہاں تک پہنچا دیا ، اور ہم اس مقام تک کبھی راہ نہ پا سکتے تھے اگر اﷲ ہمیں ہدایت نہ فرماتا ، بیشک ہمارے رب کے رسول حق کا پیغام لائے تھے ، اور اس دن ندا دی جائے گی کہ تم لوگ اس جنت کے وارث بنا دیئے گئے ہو ان نیک اعمال کے باعث جو تم انجام دیتے تھے ۔
اور اہل جنت دوزخ والوں کو پکار کر کہیں گے : ہم نے تو واقعتا اسے سچا پالیا جو وعدہ ہمارے رب نے ہم سے فرمایا تھا ، سو کیا تم نے بھی اسے سچا پایا جو وعدہ تمہارے رب نے تم سے کیا تھا ؟ وہ کہیں گے : ہاں ۔ پھر ان کے درمیان ایک آواز دینے والا آواز دے گا کہ ظالموں پر اﷲ کی لعنت ہے ۔
یہ وہی ہیں جو لوگوں کو اﷲ کی راہ سے روکتے تھے اور اس میں کجی تلاش کرتے تھے اور وہ آخرت کا انکار کرنے والے تھے ۔
اور ان دونوں یعنی جنتیوں اور دوزخیوں کے درمیان ایک حجاب یعنی فصیل ہے ، اور اعراف یعنی اسی فصیل پر کچھ مرد ہوں گے جو سب کو ان کی نشانیوں سے پہچان لیں گے ۔ اور وہ اہل جنت کو پکار کر کہیں گے کہ تم پر سلامتی ہو ۔ وہ اہل اعراف خود ابھی جنت میں داخل نہیں ہوئے ہوں گے حالانکہ وہ اس کے امیدوار ہوں گے ۔
اور جب ان کی نگاہیں دوزخ والوں کی طرف پھیری جائیں گی تو وہ کہیں گے : اے ہمارے رب ! ہمیں ظالم گروہ کے ساتھ جمع نہ کر ۔
اور اہل اعراف ان دوزخی مردوں کو پکاریں گے جنہیں وہ ان کی نشانیوں سے پہچان رہے ہوں گے ان سے کہیں گے : تمہاری جماعتیں تمہارے کام نہ آسکیں اور نہ وہ تکبر تمہیں بچا سکا جو تم کیا کرتے تھے ۔
کیا یہی وہ لوگ ہیں جن کی خستہ حالت دیکھ کر تم قسمیں کھایا کرتے تھے کہ اﷲ انہیں اپنی رحمت سے کبھی نہیں نوازے گا ؟ سن لو ! اب انہی کو کہا جا رہا ہے : تم جنت میں داخل ہو جاؤ نہ تم پر کوئی خوف ہوگا اور نہ تم غمگین ہوگے ۔
اور دوزخ والے اہل جنت کو پکار کر کہیں گے کہ ہمیں جنتی پانی سے کچھ فیض یاب کر دو یا اس رزق میں سے جو اﷲ نے تمہیں بخشا ہے ۔ وہ کہیں گے : بیشک اﷲ نے یہ دونوں نعمتیں کافروں پر حرام کر دی ہیں ۔
جنہوں نے اپنے دین کو تماشا اور کھیل بنا لیا اور جنہیں دنیوی زندگی نے فریب دے رکھا تھا ، آج ہم انہیں اسی طرح بھلا دیں گے جیسے وہ ہم سے اپنے اس دن کی ملاقات کو بھولے ہوئے تھے اور جیسے وہ ہماری آیتوں کا انکار کرتے تھے ۔
اور بیشک ہم ان کے پاس ایسی کتاب قرآن لائے جسے ہم نے اپنے علم کی بنا پر مفصل یعنی واضح کیا ، وہ ایمان والوں کے لئے ہدایت اور رحمت ہے ۔
وہ صرف اس کہی ہوئی بات کے انجام کے منتظر ہیں ، جس دن اس بات کا انجام سامنے آجائے گا وہ لوگ جو اس سے قبل اسے بھلا چکے تھے کہیں گے : بیشک ہمارے رب کے رسول حق بات لے کر آئے تھے ، سو کیا آج ہمارے کوئی سفارشی ہیں جو ہمارے لئے سفارش کر دیں یا ہم پھر دنیا میں لوٹا دیئے جائیں تاکہ ہم اس مرتبہ ان اعمال سے مختلف عمل کریں جو پہلے کرتے رہے تھے ۔ بیشک انہوں نے اپنے آپ کو نقصان پہنچایا اور وہ بہتان و افتراء ان سے جاتا رہا جو وہ گھڑا کرتے تھے ۔
بیشک تمہارا رب اﷲ ہے جس نے آسمانوں اور زمین کی کائنات کو چھ مدتوں یعنی چھ ادوار میں پیدا فرمایا پھر اپنی شان کے مطابق عرش پر استواء یعنی اس کائنات میں اپنے حکم و اقتدار کے نظام کا اجراء فرمایا ۔ وہی رات سے دن کو ڈھانک دیتا ہے درآنحالیکہ دن رات میں سے ہر ایک دوسرے کے تعاقب میں تیزی سے لگا رہتا ہے اور سورج اور چاند اور ستارے سب اسی کے حکم سے ایک نظام کے پابند بنا دیئے گئے ہیں ۔ خبردار ! ہر چیز کی تخلیق اور حکم و تدبیر کا نظام چلانا اسی کا کام ہے ۔ اﷲ بڑی برکت والا ہے جو تمام جہانوں کی تدریجا پرورش فرمانے والا ہے ۔
تم اپنے رب سے گڑگڑا کر اور آہستہ دونوں طریقوں سے دعا کیا کرو ، بیشک وہ حد سے بڑھنے والوں کو پسند نہیں کرتا ۔
اور زمین میں اس کے سنور جانے یعنی ملک کا ماحول حیات درست ہو جانے کے بعد فساد انگیزی نہ کرو اور اس کے عذاب سے ڈرتے ہوئے اور اس کی رحمت کی امید رکھتے ہوئے اس سے دعا کرتے رہا کرو ، بیشک اﷲ کی رحمت احسان شعار لوگوں یعنی نیکوکاروں کے قریب ہوتی ہے ۔
اور وہی ہے جو اپنی رحمت یعنی بارش سے پہلے ہواؤں کو خوشخبری بنا کر بھیجتا ہے ، یہاں تک کہ جب وہ ہوائیں بھاری بھاری بادلوں کو اٹھا لاتی ہیں تو ہم ان بادلوں کو کسی مردہ یعنی بے آب و گیاہ شہر کی طرف ہانک دیتے ہیں پھر ہم اس بادل سے پانی برساتے ہیں پھر ہم اس پانی کے ذریعے زمین سے ہر قسم کے پھل نکالتے ہیں ۔ اسی طرح ہم روز قیامت مردوں کو قبروں سے نکالیں گے تاکہ تم نصیحت قبول کرو ۔
اور جو اچھی یعنی زرخیز زمین ہے اس کا سبزہ اﷲ کے حکم سے خوب نکلتا ہے اور جو زمین خراب ہے اس سے تھوڑی سی بے فائدہ چیز کے سوا کچھ نہیں نکلتا ۔ اسی طرح ہم اپنی آیتیں یعنی دلائل اور نشانیاں ان لوگوں کے لئے بار بار بیان کرتے ہیں جو شکرگزار ہیں ۔
بیشک ہم نے نوح علیہ السلام کو ان کی قوم کی طرف بھیجا سو انہوں نے کہا : اے میری قوم کے لوگو ! تم اﷲ کی عبادت کیا کرو اس کے سوا تمہارا کوئی معبود نہیں ، یقینا مجھے تمہارے اوپر ایک بڑے دن کے عذاب کا خوف آتا ہے ۔
ان کی قوم کے سرداروں اور رئیسوں نے کہا : اے نوح ! بیشک ہم تمہیں کھلی گمراہی میں مبتلا دیکھتے ہیں ۔
انہوں نے کہا : اے میری قوم ! مجھ میں کوئی گمراہی نہیں لیکن یہ حقیقت ہے کہ میں تمام جہانوں کے رب کی طرف سے رسول مبعوث ہوا ہوں ۔
میں تمہیں اپنے رب کے پیغامات پہنچا رہا ہوں اور تمہیں نصیحت کر رہا ہوں اور اﷲ کی طرف سے وہ کچھ جانتا ہوں جو تم نہیں جانتے ۔
کیا تمہیں اس بات پر تعجب ہے کہ تمہارے پاس تمہارے رب کی طرف سے تم ہی میں سے ایک مرد کی زبان پر نصیحت آئی تاکہ وہ تمہیں عذاب الٰہی سے ڈرائے اور تم پرہیزگار بن جاؤ اور یہ اس لئے ہے کہ تم پر رحم کیا جائے ۔
پھر ان لوگوں نے انہیں جھٹلایا سو ہم نے انہیں اور ان لوگوں کو جو کشتی میں ان کی معیت میں تھے نجات دی اور ہم نے ان لوگوں کو غرق کر دیا جنہوں نے ہماری آیتوں کو جھٹلایا تھا ، بیشک وہ اندھے یعنی بے بصیرت لوگ تھے ۔
اور ہم نے قوم عاد کی طرف ان کے قومی بھائی ہود علیہ السلام کو بھیجا ، انہوں نے کہا : اے میری قوم ! تم اﷲ کی عبادت کیا کرو اس کے سوا کوئی تمہارا معبود نہیں ، کیا تم پرہیزگار نہیں بنتے ۔
ان کی قوم کے سرداروں اور رئیسوں نے جو کفر یعنی دعوت حق کی مخالفت و مزاحمت کر رہے تھے کہا : اے ہود ! بیشک ہم تمہیں حماقت میں مبتلا دیکھتے ہیں اور بیشک ہم تمہیں جھوٹے لوگوں میں گمان کرتے ہیں ۔
انہوں نے کہا : اے میری قوم ! مجھ میں کوئی حماقت نہیں لیکن یہ حقیقت ہے کہ میں تمام جہانوں کے رب کی طرف سے رسول مبعوث ہوا ہوں ۔
میں تمہیں اپنے رب کے پیغامات پہنچا رہا ہوں اور میں تمہارا امانت دار خیرخواہ ہوں ۔
کیا تمہیں اس بات پر تعجب ہے کہ تمہارے پاس تمہارے رب کی طرف سے تم ہی میں سے ایک مرد کی زبان پر نصیحت آئی تاکہ وہ تمہیں عذاب الٰہی سے ڈرائے ، اور یاد کرو جب اس نے تمہیں قوم نوح کے بعد زمین پر جانشین بنایا اور تمہاری خلقت میں قد و قامت اور قوت کو مزید بڑھا دے ، سو تم اﷲ کی نعمتوں کو یاد کرو تاکہ تم فلاح پا جاؤ ۔
وہ کہنے لگے : کیا تم ہمارے پاس اس لئے آئے ہو کہ ہم صرف ایک اﷲ کی عبادت کریں اور ان سب خداؤں کو چھوڑ دیں جن کی پرستش ہمارے باپ دادا کیا کرتے تھے ؟ سو تم ہمارے پاس وہ عذاب لے آؤ جس کی تم ہمیں وعید سناتے ہو اگر تم سچے لوگوں میں سے ہو ۔
انہوں نے کہا : یقینا تم پر تمہارے رب کی طرف سے عذاب اور غضب واجب ہو گیا ۔ کیا تم مجھ سے ان بتوں کے ناموں کے بارے میں جھگڑ رہے ہو جو تم نے اور تمہارے باپ دادا نے خود ہی فرضی طور پر رکھ لئے ہیں جن کی اﷲ نے کوئی سند نہیں اتاری ؟ سو تم عذاب کا انتظار کرو میں بھی تمہارے ساتھ انتظار کرنے والوں میں سے ہوں ۔
پھر ہم نے ان کو اور جو لوگ ان کے ساتھ تھے اپنی رحمت کے باعث نجات بخشی اور ان لوگوں کی جڑ کاٹ دی جنہوں نے ہماری آیتوں کو جھٹلایا تھا اور وہ ایمان لانے والے نہ تھے ۔
اور قوم ثمود کی طرف ان کے قومی بھائی صالح علیہ السلام کو بھیجا ، انہوں نے کہا : اے میری قوم ! اﷲ کی عبادت کیا کرو ، اس کے سوا تمہارا کوئی معبود نہیں ، بیشک تمہارے پاس تمہارے رب کی طرف سے ایک روشن دلیل آگئی ہے ۔ یہ اﷲ کی اونٹنی تمہارے لئے نشانی ہے ، سو تم اسے آزاد چھوڑے رکھنا کہ اﷲ کی زمین میں چرتی رہے اور اسے برائی کے ارادے سے ہاتھ نہ لگانا ورنہ تمہیں دردناک عذاب آپکڑے گا ۔
اور یاد کرو جب اس نے تمہیں قوم عاد کے بعد زمین میں جانشین بنایا اور تمہیں زمین میں سکونت بخشی کہ تم اس کے نرم میدانی علاقوں میں محلات بناتے ہو اور پہاڑوں کو تراش کر ان میں گھر بناتے ہو ، سو تم اﷲ کی ان نعمتوں کو یاد کرو اور زمین میں فساد انگیزی نہ کرتے پھرو ۔
ان کی قوم کے ان سرداروں اور رئیسوں نے جو متکبر و سرکش تھے ان غریب پسے ہوئے لوگوں سے کہا جو ان میں سے ایمان لے آئے تھے : کیا تمہیں یقین ہے کہ واقعی صالح علیہ السلام اپنے رب کی طرف سے رسول بنا کر بھیجے گئے ہیں ؟ انہوں نے کہا : جو کچھ انہیں دے کر بھیجا گیا ہے بیشک ہم اس پر ایمان رکھنے والے ہیں ۔
متکبر لوگ کہنے لگے : بیشک جس چیز پر تم ایمان لائے ہو ہم اس کے سخت منکر ہیں ۔
پس انہوں نے اونٹنی کو کاٹ کر مار ڈالا اور اپنے رب کے حکم سے سرکشی کی اور کہنے لگے : اے صالح ! تم وہ عذاب ہمارے پاس لے آؤ جس کی تم ہمیں وعید سناتے تھے اگر تم واقعی رسولوں میں سے ہو ۔
سو انہیں سخت زلزلہ کے عذاب نے آپکڑا پس وہ ہلاک ہو کر صبح اپنے گھروں میں اوندھے پڑے رہ گئے ۔
پھر صالح علیہ السلام نے ان سے منہ پھیر لیا اور کہا : اے میری قوم ! بیشک میں نے تمہیں اپنے رب کا پیغام پہنچا دیا تھا اور نصیحت بھی کر دی تھی لیکن تم نصیحت کرنے والوں کو پسند ہی نہیں کرتے ۔
اور لوط علیہ السلام کو بھی ہم نے اسی طرح بھیجا جب انہوں نے اپنی قوم سے کہا : کیا تم ایسی بے حیائی کا ارتکاب کرتے ہو جسے تم سے پہلے اہل جہاں میں سے کسی نے نہیں کیا تھا ۔
بیشک تم نفسانی خواہش کے لئے عورتوں کو چھوڑ کر مردوں کے پاس آتے ہو بلکہ تم حد سے گزر جانے والے ہو ۔
اور ان کی قوم کا سوائے اس کے کوئی جواب نہ تھا کہ وہ کہنے لگے : ان کو بستی سے نکال دو بیشک یہ لوگ بڑے پاکیزگی کے طلب گار ہیں ۔
پس ہم نے ان کو یعنی لوط علیہ السلام کو اور ان کے اہل خانہ کو نجات دے دی سوائے ان کی بیوی کے ، وہ عذاب میں پڑے رہنے والوں میں سے تھی ۔
اور ہم نے ان پر پتھروں کی بارش کر دی سو آپ دیکھئے کہ مجرموں کا انجام کیسا ہوا ۔
اور مدین کی طرف ہم نے ان کے قومی بھائی شعیب علیہ السلام کو بھیجا ، انہوں نے کہا : اے میری قوم ! تم اﷲ کی عبادت کیا کرو ، اس کے سوا تمہارا کوئی معبود نہیں ، بیشک تمہارے پاس تمہارے رب کی طرف سے روشن دلیل آچکی ہے سو تم ماپ اور تول پورے کیا کرو اور لوگوں کو ان کی چیزیں گھٹا کر نہ دیا کرو اور زمین میں اس کے ماحول حیات کی اصلاح کے بعد فساد بپا نہ کیا کرو ، یہ تمہارے حق میں بہتر ہے اگر تم اس الوہی پیغام کو ماننے والے ہو ۔
اور تم ہر راستہ پر اس لئے نہ بیٹھا کرو کہ تم ہر اس شخص کو جو اس دعوت پر ایمان لے آیا ہے خوفزدہ کرو اور اسے اﷲ کی راہ سے روکو اور اس دعوت میں کجی تلاش کرو تاکہ اسے دین حق سے برگشتہ اور متنفر کر سکو اور اﷲ کا احسان یاد کرو جب تم تھوڑے تھے تو اس نے تمہیں کثرت بخشی ، اور دیکھو فساد پھیلانے والوں کا انجام کیسا ہوا ۔
اور اگر تم میں سے کوئی ایک گروہ اس دین پر جس کے ساتھ میں بھیجا گیا ہوں ایمان لے آیا ہے اور دوسرا گروہ ایمان نہیں لایا تو اے ایمان والو ! صبر کرو یہاں تک کہ اﷲ ہمارے درمیان فیصلہ فرما دے ، اور وہ سب سے بہتر فیصلہ فرمانے والا ہے ۔
ان کی قوم کے سرداروں اور رئیسوں نے جو سرکش و متکبر تھے کہا : اے شعیب ! ہم تمہیں اور ان لوگوں کو جو تمہاری معیت میں ایمان لائے ہیں اپنی بستی سے بہر صورت نکال دیں گے یا تمہیں ضرور ہمارے مذہب میں پلٹ آنا ہوگا ۔ شعیب علیہ السلام نے کہا : اگرچہ ہم تمہارے مذہب میں پلٹنے سے بے زار ہی ہوں ۔
بیشک ہم اللہ پر جھوٹا بہتان باندھیں گے اگر ہم تمہارے مذہب میں اس امر کے بعد پلٹ جائیں کہ اللہ نے ہمیں اس سے بچا لیا ہے ، اور ہمارے لئے ہرگز مناسب نہیں کہ ہم اس مذہب میں پلٹ جائیں مگر یہ کہ اللہ چاہے جو ہمارا رب ہے ۔ ہمارا رب از روئے علم ہر چیز پر محیط ہے ۔ ہم نے اللہ ہی پر بھروسہ کرلیا ہے ، اے ہمارے رب ! ہمارے اور ہماری مخالف قوم کے درمیان حق کے ساتھ فیصلہ فرما دے اور تو سب سے بہتر فیصلہ فرمانے والا ہے ۔
اور ان کی قوم کے سرداروں اور رئیسوں نے جو کفر و انکار کے مرتکب ہو رہے تھے کہا : اے لوگو ! اگر تم نے شعیب علیہ السلام کی پیروی کی تو اس وقت تم یقینا نقصان اٹھانے والے ہوجاؤ گے ۔
پس انہیں شدید زلزلہ کے عذاب نے آپکڑا ، سو وہ ہلاک ہوکر صبح اپنے گھروں میں اوندھے پڑے رہ گئے ۔
جن لوگوں نے شعیب علیہ السلام کو جھٹلایا وہ ایسے نیست و نابود ہوئے گویا وہ اس بستی میں کبھی بسے ہی نہ تھے ۔ جن لوگوں نے شعیب علیہ السلام کو جھٹلایا حقیقت میں وہی نقصان اٹھانے والے ہوگئے ۔
تب شعیب علیہ السلام ان سے کنارہ کش ہوگئے اور کہنے لگے : اے میری قوم ! بیشک میں نے تمہیں اپنے رب کے پیغامات پہنچا دیئے تھے اور میں نے تمہیں نصیحت بھی کردی تھی پھر میں کافر قوم کے تباہ ہونے پر افسوس کیونکر کروں ۔
اور ہم نے کسی بستی میں کوئی نبی نہیں بھیجا مگر ہم نے اس کے باشندوں کو نبی کی تکذیب و مزاحمت کے باعث سختی و تنگی اور تکلیف و مصیبت میں گرفتار کرلیا تاکہ وہ آہ و زاری کریں ۔
پھر ہم نے ان کی بدحالی کی جگہ خوش حالی بدل دی ، یہاں تک کہ وہ ہر لحاظ سے بہت بڑھ گئے ۔ اور نا شکری سے کہنے لگے کہ ہمارے باپ دادا کو بھی اسی طرح رنج اور راحت پہنچتی رہی ہے سو ہم نے انہیں اس کفران نعمت پر اچانک پکڑ لیا اور انہیں اس کی خبر بھی نہ تھی ۔
اور اگر ان بستیوں کے باشندے ایمان لے آتے اور تقوٰی اختیار کرتے تو ہم ان پر آسمان اور زمین سے برکتیں کھول دیتے لیکن انہوں نے حق کو جھٹلایا ، سو ہم نے انہیں ان اعمال بد کے باعث جو وہ انجام دیتے تھے عذاب کی گرفت میں لے لیا ۔
کیا اب بستیوں کے باشندے اس بات سے بے خوف ہوگئے ہیں کہ ان پر ہمارا عذاب پھر رات کو آپہنچے اس حال میں کہ وہ غفلت کی نیند سوئے ہوئے ہیں ۔
یا بستیوں کے باشندے ا س بات سے بے خوف ہیں کہ ان پر ہمارا عذاب پھر دن چڑھے آجائے اس حال میں کہ وہ دنیا میں مدہوش ہوکر کھیل رہے ہوں ؟ ۔
کیا وہ لو گ اللہ کی مخفی تدبیر سے بے خوف ہیں ؟ پس اللہ کی مخفی تدبیر سے کوئی بے خوف نہیں ہوا کرتا سوائے نقصان اٹھانے والی قوم کے ۔
کیا یہ بات بھی ان لوگوں کو شعور و ہدایت نہیں دیتی جو ایک زمانے میں زمین پر رہنے والوں کی ہلاکت کے بعد خود زمین کے وارث بن رہے ہیں کہ اگر ہم چاہیں تو ان کے گناہوں کے باعث انہیں بھی سزا دیں ، اور ہم ان کے دلوں پر ان کی بداعمالیوں کی وجہ سے مہر لگا دیں گے سو وہ حق کو سن سمجھ بھی نہیں سکیں گے ۔
یہ وہ بستیاں ہیں جن کی خبریں ہم آپ کو سنا رہے ہیں ، اور بیشک ان کے پاس ان کے رسول روشن نشانیاں لے کر آئے تو وہ پھر بھی اس قابل نہ ہوئے کہ اس پر ایمان لے آتے جسے وہ پہلے جھٹلا چکے تھے ، اس طرح اللہ کافروں کے دلوں پر مہر لگا دیتا ہے ۔
اور ہم نے ان میں سے اکثر لوگوں میں عہد کا نباہ نہ پایا اور ان میں سے اکثر لوگوں کو ہم نے نافرمان ہی پایا ۔
پھر ہم نے ان کے بعد موسٰی علیہ السلام کو اپنی نشانیوں کے ساتھ فرعون اور اس کے درباری سرداروں کے پاس بھیجا تو انہوں نے ان دلائل اور معجزات کے ساتھ ظلم کیا ، پھر آپ دیکھئے کہ فساد پھیلانے والوں کا انجام کیسا ہوا ؟ ۔
اور موسٰی علیہ السلام نے کہا : اے فرعون ! بیشک میں تمام جہانوں کے رب کی طرف سے رسول آیا ہوں ۔
مجھے یہی زیب دیتا ہے کہ اللہ کے بارے میں حق بات کے سوا کچھ نہ کہوں ۔ بیشک میں تمہارے رب کی جانب سے تمہارے پاس واضح نشانی لایا ہوں ، سو تو بنی اسرائیل کو اپنی غلامی سے آزاد کر کے میرے ساتھ بھیج دے ۔
اس فرعون نے کہا : اگر تم کوئی نشانی لائے ہو تو اسے سامنے لاؤ اگر تم سچے ہو ۔
پس موسٰی علیہ السلام نے اپنا عصا نیچے ڈال دیا تو اسی وقت صریحا اژدہا بن گیا ۔
اور اپنا ہاتھ گریبان میں ڈال کر نکالا تو وہ بھی اسی وقت دیکھنے والوں کے لئے چمک دار سفید ہوگیا ۔
قوم فرعون کے سردار بولے : بیشک یہ تو کوئی بڑا ماہر جادوگر ہے ۔
لوگو ! یہ تمہیں تمہارے ملک سے نکالنا چاہتا ہے ، سو تم کیا مشورہ دیتے ہو ۔
انہوں نے کہا : ابھی اس کے اور اس کے بھائی کے معاملہ کو مؤخر کر دو اور مختلف شہروں میں جادوگروں کو جمع کرنے والے افراد بھیج دو ۔
وہ تمہارے پاس ہر ماہر جادوگر کو لے آئیں ۔
اور جادوگر فرعون کے پاس آئے تو انہوں نے کہا : یقینا ہمارے لئے کچھ اجرت ہونی چاہیے بشرطیکہ ہم غالب آجائیں ۔
فرعون نے کہا : ہاں ! اور بیشک عام اجرت تو کیا اس صورت میں تم میرے دربار کی قربت والوں میں سے ہو جاؤ گے ۔
ان جادوگروں نے کہا : اے موسٰی ! یا تو اپنی چیز آپ ڈال دیں یا ہم ہی پہلے ڈالنے والے ہوجائیں ۔
موسٰی علیہ السلام نے کہا : تم ہی پہلے ڈال دو پھر جب انہوں نے اپنی رسیوں اور لاٹھیوں کو زمین پر ڈالا تو انہوں نے لوگوں کی آنکھوں پرجادو کردیا اور انہیں ڈرا دیا اور وہ زبردست جادو سامنے لے آئے ۔
اور ہم نے موسٰی علیہ السلام کی طرف وحی فرمائی کہ اب آپ اپنا عصا زمین پر ڈال دیں تو وہ فورا ان چیزوں کو نگلنے لگا جو انہوں نے فریب کاری سے وضع کر رکھی تھیں ۔
پس حق ثابت ہوگیا اور جو کچھ وہ کر رہے تھے سب باطل ہوگیا ۔
سو وہ فرعونی نمائندے اس جگہ مغلوب ہوگئے اور ذلیل ہوکر پلٹ گئے ۔
اور تمام جادوگر سجدہ میں گر پڑے ۔
وہ بول اٹھے : ہم سارے جہانوں کے حقیقی رب پر ایمان لے آئے ۔
جو موسٰی اور ہارون علیہما السلام کا رب ہے ۔
فرعون کہنے لگا : کیا تم اس پر ایمان لے آئے ہو قبل اس کے کہ میں تمہیں اجازت دیتا ؟ بیشک یہ ایک فریب ہے جو تم سب نے مل کر مجھ سے اس شہر میں کیا ہے تاکہ تم اس ملک سے اس کے قبطی باشندوں کو نکال کر لے جاؤ ، سو تم عنقریب اس کا انجام جان لو گے ۔
میں یقینا تمہارے ہاتھوں کو اور تمہارے پاؤں کو ایک دوسرے کی الٹی سمت سے کاٹ ڈالوں گا پھر ضرور بالضرور تم سب کو پھانسی دے دوں گا ۔
انہوں نے کہا : بیشک ہم اپنے رب کی طرف پلٹنے والے ہیں ۔
اور تمہیں ہمارا کون سا عمل برا لگا ہے ؟ صرف یہی کہ ہم اپنے رب کی سچی نشانیوں پر ایمان لے آئے ہیں جب وہ ہمارے پاس پہنچ گئیں ۔ اے ہمارے رب ! تو ہم پر صبر کے سرچشمے کھول دے اور ہم کو ثابت قدمی سے مسلمان رہتے ہوئے دنیا سے اٹھالے ۔
اور قوم فرعون کے سرداروں نے فرعون سے کہا : کیا تو موسٰی اور اس کی انقلاب پسند قوم کو چھوڑ دے گا کہ وہ ملک میں فساد پھیلائیں اور پھر کیا وہ تجھ کو اور تیرے معبودوں کو چھوڑ دیں گے ؟ اس نے کہا : نہیں اب ہم ان کے لڑکوں کو قتل کردیں گے تاکہ ان کی مردانہ افرادی قوت ختم ہوجائے اور ان کی عورتوں کو زندہ رکھیں گے تاکہ ان سے زیادتی کی جاسکے ، اور بیشک ہم ان پر غالب ہیں ۔
موسٰی علیہ السلام نے اپنی قوم سے فرمایا : تم اللہ سے مدد مانگو اور صبر کرو ، بیشک زمین اللہ کی ہے وہ اپنے بندوں میں سے جسے چاہتا ہے اس کا وارث بنا دیتا ہے ، اور انجام خیر پرہیزگاروں کے لئے ہی ہے ۔
لوگ کہنے لگے : اے موسٰی ! ہمیں تو آپ کے ہمارے پاس آنے سے پہلے بھی اذیتیں پہنچائی گئیں اور آپ کے ہمارے پاس آنے کے بعد بھی گویا ہم دونوں طرح مارے گئے ، ہماری مصیبت کب دور ہو گی ؟ موسٰی علیہ السلام نے اپنی قوم کو تسلی دیتے ہوئے فرمایا : قریب ہے کہ تمہارا رب تمہارے دشمن کو ہلاک کردے اور اس کے بعد زمین کی سلطنت میں تمہیں جانشین بنا دے پھر وہ دیکھے کہ تم اقتدار میں آکر کیسے عمل کرتے ہو ۔
پھر ہم نے اہل فرعون کو قحط کے چند سالوں اور میووں کے نقصان سے عذاب کی گرفت میں لے لیا تاکہ وہ نصیحت حاصل کریں ۔
پھر جب انہیں آسائش پہنچتی تو کہتے : یہ ہماری اپنی وجہ سے ہے ۔ اور اگر انہیں سختی پہنچتی ، وہ موسٰی علیہ السلام اور ان کے ایمان والے ساتھیوں کی نسبت بدشگونی کرتے ، خبردار ! ان کا شگون یعنی شامت اعمال تو اللہ ہی کے پاس ہے مگر ان میں سے اکثر لوگ علم نہیں رکھتے ۔
اور وہ اہل فرعون متکبرانہ طور پر کہنے لگے : اے موسٰی ! تم ہمارے پاس جو بھی نشانی لاؤ کہ تم اس کے ذریعے ہم پر جادو کر سکو ، تب بھی ہم تم پر ایمان لانے والے نہیں ہیں ۔
پھر ہم نے ان پر طوفان ، ٹڈیاں ، گھن ، مینڈک اور خون کتنی ہی جداگانہ نشانیاں بطور عذاب بھیجیں ، پھر بھی انہوں نے تکبر و سرکشی اختیار کئے رکھی اور وہ نہایت مجرم قوم تھے ۔
اور جب ان پر کوئی عذاب واقع ہوتا تو کہتے : اے موسٰی ! آپ ہمارے لئے اپنے رب سے دعا کریں اس عہد کے وسیلہ سے جو اس کا آپ کے پاس ہے ، اگر آپ ہم سے اس عذاب کو ٹال دیں تو ہم ضرور آپ پر ایمان لے آئیں گے اور بنی اسرائیل کو بھی آزاد کر کے آپ کے ساتھ بھیج دیں گے ۔
پھر جب ہم ان سے اس مدت تک کے لئے جس کو وہ پہنچنے والے ہوتے وہ عذاب ٹال دیتے تو وہ فورا ہی عہد توڑ دیتے ۔
پھر ہم نے ان سے بالآخر تمام نافرمانیوں اور بدعہدیوں کا بدلہ لے لیا اور ہم نے انہیں دریا میں غرق کردیا ، اس لئے کہ انہوں نے ہماری آیتوں کی پے در پے تکذیب کی تھی اور وہ ان سے بالکل غافل تھے ۔
اور ہم نے اس قوم بنی اسرائیل کو جو کمزور اور استحصال زدہ تھی اس سرزمین کے مشرق و مغرب مصر اور شام کا وارث بنا دیا جس میں ہم نے برکت رکھی تھی ، اور یوں بنی اسرائیل کے حق میں آپ کے رب کا نیک وعدہ پورا ہوگیا اس وجہ سے کہ انہوں نے فرعونی مظالم پر صبر کیا تھا ، اور ہم نے ان عالیشان محلات کو تباہ و برباد کردیا جو فرعون اور اس کی قوم نے بنا رکھے تھے اور ان چنائیوں اور باغات کو بھی جنہیں وہ بلندیوں پر چڑھاتے تھے ۔
اور ہم نے بنی اسرائیل کو سمندر یعنی بحر قلزم کے پار اتارا تو وہ ایک ایسی قوم کے پاس جا پہنچے جو اپنے بتوں کے گرد پرستش کے لئے آسن مارے بیٹھے تھے ، بنی اسرائیل کے لوگ کہنے لگے : اے موسٰی ! ہمارے لئے بھی ایسا ہی معبود بنا دیں جیسے ان کے معبود ہیں ، موسٰی علیہ السلام نے کہا : تم یقینا بڑے جاہل لوگ ہو ۔
بلاشبہ یہ لوگ جس چیز کی پوجا میں پھنسے ہوئے ہیں وہ ہلاک ہوجانے والی ہے اور جو کچھ وہ کر رہے ہیں وہ بالکل باطل ہے ۔
موسیٰ علیہ السلام نے کہا : کیا میں تمہارے لئے اللہ کے سوا کوئی اور معبود تلاش کروں ، حالانکہ اسی اللہ نے تمہیں سارے جہانوں پر فضیلت بخشی ہے ۔
اور وہ وقت یاد کرو جب ہم نے تم کو اہل فرعون سے نجات بخشی جو تمہیں بہت ہی سخت عذاب دیتے تھے ، وہ تمہارے لڑکوں کو قتل کردیتے اور تمہاری لڑکیوں کو زندہ چھوڑ دیتے تھے ، اور اس میں تمہارے رب کی طرف سے زبردست آزمائش تھی ۔
اور ہم نے موسٰی علیہ السلام سے تیس راتوں کا وعدہ فرمایا اور ہم نے اسے مزید دس راتیں ملا کر پورا کیا ، سو ان کے رب کی مقرر کردہ میعاد چالیس راتوں میں پوری ہوگئی ۔ اور موسٰی علیہ السلام نے اپنے بھائی ہارون علیہ السلام سے فرمایا : تم اس دوران میری قوم میں میرے جانشین رہنا اور ان کی اصلاح کرتے رہنا اور فساد کرنے والوں کی راہ پر نہ چلنا یعنی انہیں اس راہ پر نہ چلنے دینا ۔
اور جب موسٰی علیہ السلام ہمارے مقرر کردہ وقت پر حاضر ہوا اور اس کے رب نے اس سے کلام فرمایا تو کلام ربانی کی لذت پا کر دیدار کا آرزو مند ہوا اور عرض کرنے لگا : اے رب ! مجھے اپنا جلوہ دکھا کہ میں تیرا دیدار کرلوں ، ارشاد ہوا : تم مجھے براہ راست ہرگز دیکھ نہ سکوگے مگر پہاڑ کی طرف نگاہ کرو پس اگر وہ اپنی جگہ ٹھہرا رہا تو عنقریب تم میرا جلوہ کرلوگے ۔ پھر جب اس کے رب نے پہاڑ پر اپنے حسن کا جلوہ فرمایا تو شدت انوار سے اسے ریزہ ریزہ کر دیا اور موسٰی علیہ السلام بے ہوش ہو کر گر پڑا ۔ پھر جب اسے افاقہ ہوا تو عرض کیا : تیری ذات پاک ہے میں تیری بارگاہ میں توبہ کرتا ہوں اور میں سب سے پہلا ایمان لانے والا ہوں ۔
ارشاد ہوا : اے موسٰی ! بیشک میں نے تمہیں لوگوں پر اپنے پیغامات اور اپنے کلام کے ذریعے برگزیدہ و منتخب فرما لیا ۔ سو میں نے تمہیں جو کچھ عطا فرمایا ہے اسے تھام لو اور شکر گزاروں میں سے ہوجاؤ ۔
اور ہم نے ان کے لئے تورات کی تختیوں میں ہر ایک چیز کی نصیحت اور ہر ایک چیز کی تفصیل لکھ دی ہے ، تم اسے مضبوطی سے تھامے رکھو اور اپنی قوم کو بھی حکم دو کہ وہ اس کی بہترین باتوں کو اختیار کرلیں ۔ میں عنقریب تمہیں نافرمانوں کا مقام دکھاؤں گا ۔
میں اپنی آیتوں کے سمجھنے اور قبول کرنے سے ان لوگوں کو باز رکھوں گا جو زمین میں ناحق تکبر کرتے ہیں اور اگر وہ تمام نشانیاں دیکھ لیں تب بھی اس پر ایمان نہیں لائیں گے اور اگر وہ ہدایت کی راہ دیکھ لیں پھر بھی اسے اپنا راستہ نہیں بنائیں گے اور اگر وہ گمراہی کا راستہ دیکھ لیں تو اسے اپنی راہ کے طور پر اپنالیں گے ، یہ اس وجہ سے کہ انہوں نے ہماری آیتوں کو جھٹلایا اور ان سے غافل بنے رہے ۔
اور جن لوگوں نے ہماری آیتوں کو اور آخرت کی ملاقات کو جھٹلایا ان کے اعمال برباد ہوگئے ۔ انہیں کیا بدلہ ملے گا مگر وہی جوکچھ وہ کیا کرتے تھے ۔
اور موسٰی علیہ السلام کی قوم نے ان کے کوہ طور پر جانے کے بعد اپنے زیوروں سے ایک بچھڑا بنا لیا جو ایک جسم تھا ، اس کی آواز گائے کی تھی ، کیا انہوں نے یہ نہیں دیکھا کہ وہ نہ ان سے بات کرسکتا ہے اور نہ ہی انہیں راستہ دکھا سکتا ہے ۔ انہوں نے اسی کو معبود بنا لیا اور وہ ظالم تھے ۔
اور جب وہ اپنے کئے پر شدید نادم ہوئے اور انہوں نے دیکھ لیا کہ وہ واقعی گمراہ ہوگئے ہیں تو کہنے لگے : اگر ہمارے رب نے ہم پر رحم نہ فرمایا اور ہمیں نہ بخشا تو ہم یقینا نقصان اٹھانے والوں میں سے ہوجائیں گے ۔
اور جب موسٰی علیہ السلام اپنی قوم کی طرف نہایت غم و غصہ سے بھرے ہوئے پلٹے تو کہنے لگے کہ تم نے میرے جانے کے بعد میرے پیچھے بہت ہی برا کام کیا ہے ، کیا تم نے اپنے رب کے حکم پر جلد بازی کی ؟ اور موسٰی علیہ السلام نے تورات کی تختیاں نیچے رکھ دیں اور اپنے بھائی کے سر کو پکڑ کر اپنی طرف کھینچا تو ہارون علیہ السلام نے کہا : اے میری ماں کے بیٹے ! بیشک اس قوم نے مجھے کمزور سمجھا اور قریب تھا کہ میرے منع کرنے پر مجھے قتل کر ڈالیں ، سو آپ دشمنوں کو مجھ پر ہنسنے کا موقع نہ دیں اور مجھے ان ظالم لوگوں کے زمرے میں شامل نہ کریں ۔
موسٰی علیہ السلام نے عرض کیا : اے میرے رب ! مجھے اور میرے بھائی کو معاف فرما دے اور ہمیں اپنی رحمت کے دامن میں داخل فرما لے اور تو سب سے بڑھ کر رحم فرمانے والا ہے ۔
بیشک جن لوگوں نے بچھڑے کو معبود بنا لیا ہے انہیں ان کے رب کی طرف سے غضب بھی پہنچے گا اور دنیوی زندگی میں ذلت بھی ، اور ہم اسی طرح افترا پردازوں کو سزا دیتے ہیں ۔
اور جن لوگوں نے برے کام کئے پھر اس کے بعد توبہ کرلی اور ایمان لے آئے تو بیشک آپ کا رب اس کے بعد بڑا ہی بخشنے والا مہربان ہے ۔
اور جب موسٰی علیہ السلام کا غصہ تھم گیا تو انہوں نے تختیاں اٹھالیں اور ان تختیوں کی تحریر میں ہدایت اور ایسے لوگوں کے لئے رحمت مذکور تھی جو اپنے رب سے بہت ڈرتے ہیں ۔
اور موسٰی علیہ السلام نے اپنی قوم کے ستر مردوں کو ہمارے مقرر کردہ وقت پر ہمارے حضور معذرت کی پیشی کے لئے چن لیا ، پھر جب انہیں قوم کو برائی سے منع نہ کرنے پر تادیبا شدید زلزلہ نے آپکڑا تو موسٰی علیہ السلام نے عرض کیا : اے رب ! اگر تو چاہتا تو اس سے پہلے ہی ان لوگوں کو اور مجھے ہلاک فرما دیتا ، کیا تو ہمیں اس خطا کے سبب ہلاک فرمائے گا جو ہم میں سے بیوقوف لوگوں نے انجام دی ہے ، یہ تو محض تیری آزمائش ہے ، اس کے ذریعے تو جسے چاہتا ہے گمراہ فرماتا ہے اور جسے چاہتا ہے ہدایت فرماتا ہے ۔ تو ہی ہمارا کارساز ہے ، سو تو ہمیں بخش دے اور ہم پر رحم فرما اور تو سب سے بہتر بخشنے والا ہے ۔
اور تو ہمارے لئے اس دنیا کی زندگی میں بھی بھلائی لکھ دے اور آخرت میں بھی بیشک ہم تیری طرف تائب و راغب ہوچکے ، ارشاد ہوا : میں اپنا عذاب جسے چاہتا ہوں اسے پہنچاتا ہوں اور میری رحمت ہر چیز پر وسعت رکھتی ہے ، سو میں عنقریب اس رحمت کو ان لوگوں کے لئے لکھ دوں گا جو پرہیزگاری اختیار کرتے ہیں اور زکوٰۃ دیتے رہتے ہیں اور وہی لوگ ہی ہماری آیتوں پر ایمان رکھتے ہیں ۔
یہ وہ لوگ ہیں جو اس رسول صلی اللہ علیہ وآلہ وسلم کی پیروی کرتے ہیں جو امی لقب نبی ہیں یعنی دنیا میں کسی شخص سے پڑھے بغیر من جانب اللہ لوگوں کو اخبار غیب اورمعاش و معاد کے علوم و معارف بتاتے ہیں جن کے اوصاف و کمالات کو وہ لوگ اپنے پاس تورات اور انجیل میں لکھا ہوا پاتے ہیں ، جو انہیں اچھی باتوں کا حکم دیتے ہیں اور بری باتوں سے منع فرماتے ہیں اور ان کے لئے پاکیزہ چیزوں کو حلال کرتے ہیں اور ان پر پلید چیزوں کو حرام کرتے ہیں اور ان سے ان کے بارگراں اور طوق قیود جو ان پر نافرمانیوں کے باعث مسلط تھے ، ساقط فرماتے اور انہیں نعمت آزادی سے بہرہ یاب کرتے ہیں ۔ پس جو لوگ اس برگزیدہ رسول صلی اللہ علیہ وآلہ وسلم پر ایمان لائیں گے اور ان کی تعظیم و توقیر کریں گے اور ان کے دین کی مدد و نصرت کریں گے اور اس نور قرآن کی پیروی کریں گے جو ان کے ساتھ اتارا گیا ہے ، وہی لوگ ہی فلاح پانے والے ہیں ۔
آپ فرما دیں : اے لوگو ! میں تم سب کی طرف اس اللہ کا رسول بن کر آیا ہوں جس کے لئے تمام آسمانوں اور زمین کی بادشاہت ہے ، اس کے سوا کوئی معبود نہیں ، وہی جلاتا اور مارتا ہے ، سو تم اللہ اور اس کے رسول صلی اللہ علیہ وآلہ وسلم پر ایمان لاؤ جو شان امیت کا حامل نبی ہے یعنی اس نے اللہ کے سوا کسی سے کچھ نہیں پڑھا مگر جمیع خلق سے زیادہ جانتا ہے اور کفر و شرک کے معاشرے میں جوان ہوا مگر بطن مادر سے نکلے ہوئے بچے کی طرح معصوم اور پاکیزہ ہے جو اللہ پر اور اس کے سارے نازل کردہ کلاموں پر ایمان رکھتا ہے اور تم انہی کی پیروی کرو تاکہ تم ہدایت پا سکو ۔
اور موسٰی علیہ السلام کی قوم میں سے ایک جماعت ایسے لوگوں کی بھی ہے جو حق کی راہ بتاتے ہیں اور اسی کے مطابق عدل پر مبنی فیصلے کرتے ہیں ۔
اور ہم نے انہیں گروہ در گروہ بارہ قبیلوں میں تقسیم کر دیا ، اور ہم نے موسٰی علیہ السلام کے پاس یہ وحی بھیجی جب اس سے اس کی قوم نے پانی مانگا کہ اپنا عصا پتھر پر مارو ، سو اس میں سے بارہ چشمے پھوٹ نکلے ، پس ہر قبیلہ نے اپنا گھاٹ معلوم کرلیا ، اور ہم نے ان پر ابر کا سائبان تان دیا ، اور ہم نے ان پر من و سلوٰی اتارا ، اور ان سے فرمایا : جن پاکیزہ چیزوں کا رزق ہم نے تمہیں عطا کیا ہے اس میں سے کھاؤ ، مگر نافرمانی اور کفران نعمت کر کے انہوں نے ہم پر ظلم نہیں کیا بلکہ وہ اپنی ہی جانوں پر ظلم کر رہے تھے ۔
اور یاد کرو جب ان سے فرمایا گیا کہ تم اس شہر بیت المقدس یا اریحا میں سکونت اختیار کرو اور تم وہاں سے جس طرح چاہو کھانا اور زبان سے کہتے جانا کہ ہمارے گناہ بخش دے اور شہر کے دروازے میں سجدہ کرتے ہوئے داخل ہونا تو ہم تمہاری تمام خطائیں بخش دیں گے ، عنقریب ہم نیکو کاروں کو اور زیادہ عطا فرمائیں گے ۔
پھر ان میں سے ظالموں نے اس بات کو جو ان سے کہی گئی تھی ، دوسری بات سے بدل ڈالا ، سو ہم نے ان پر آسمان سے عذاب بھیجا اس وجہ سے کہ وہ ظلم کرتے تھے ۔
اور آپ ان سے اس بستی کا حال دریافت فرمائیں جو سمندر کے کنارے واقع تھی ، جب وہ لوگ ہفتہ کے دن کے احکام میں حد سے تجاوز کرتے تھے یہ اس وقت ہوا جب ان کے سامنے ان کی مچھلیاں ان کے تعظیم کردہ ہفتہ کے دن کو پانی کی سطح پر ہر طرف سے خوب ظاہر ہونے لگیں اور باقی ہر دن جس کی وہ یوم شنبہ کی طرح تعظیم نہیں کرتے تھے مچھلیاں ان کے پاس نہ آتیں ، اس طرح ہم ان کی آزمائش کر رہے تھے بایں وجہ کہ وہ نافرمان تھے ۔
اور جب ان میں سے ایک گروہ نے فریضۂ دعوت انجام دینے والوں سے کہا کہ تم ایسے لوگوں کو نصیحت کیوں کر رہے ہو جنہیں اللہ ہلاک کرنے والا ہے یا جنہیں نہایت سخت عذاب دینے والا ہے ؟ تو انہوں نے جواب دیا کہ تمہارے رب کے حضور اپنی معذرت پیش کرنے کے لئے اور اس لئے بھی کہ شاید وہ پرہیزگار بن جائیں ۔
پھر جب وہ ان سب باتوں کو فراموش کر بیٹھے جن کی انہیں نصیحت کی گئی تھی تو ہم نے ان لوگوں کو نجات دے دی جو برائی سے منع کرتے تھے یعنی نہی عن المنکر کا فریضہ ادا کرتے تھے اور ہم نے بقیہ سب لوگوں کو جو عملا یا سکوتا ظلم کرتے تھے نہایت برے عذاب میں پکڑ لیا اس وجہ سے کہ وہ نافرمانی کر رہے تھے ۔
پھر جب انہوں نے اس چیز کے ترک کرنے کے حکم سے سرکشی کی جس سے وہ روکے گئے تھے تو ہم نے انہیں حکم دیا کہ تم ذلیل و خوار بندر ہوجاؤ ۔
اور وہ وقت بھی یاد کریں جب آپ کے رب نے یہود کو یہ حکم سنایا کہ اللہ ان پر روز قیامت تک کسی نہ کسی ایسے شخص کو ضرور مسلط کرتا رہے گا جو انہیں بری تکلیفیں پہنچاتا رہے ۔ بیشک آپ کا رب جلد سزا دینے والا ہے ، اور بیشک وہ بڑا بخشنے والا مہربان بھی ہے ۔
اور ہم نے انہیں زمین میں گروہ در گروہ تقسیم اور منتشر کر دیا ، ان میں سے بعض نیکوکار بھی ہیں اور ان ہی میں سے بعض اس کے سوا بدکار بھی اور ہم نے ان کی آزمائش انعامات اور مشکلات دونوں طریقوں سے کی تاکہ وہ اللہ کی طرف رجوع کریں ۔
پھر ان کے بعد ناخلف ان کے جانشین بنے جو کتاب کے وارث ہوئے ، یہ جانشین اس کم تر دنیا کا مال و دولت رشوت کے طور پر لے لیتے ہیں اور کہتے ہیں : عنقریب ہمیں بخش دیا جائے گا ، حالانکہ اسی طرح کا مال و متاع اور بھی ان کے پاس آجائے تو اسے بھی لے لیں ، کیا ان سے کتاب الٰہی کا یہ عہد نہیں لیا گیا تھا کہ وہ اللہ کے بارے میں حق بات کے سوا کچھ اور نہ کہیں گے ؟ اور وہ سب کچھ پڑھ چکے تھے جو اس میں لکھا تھا ؟ اور آخرت کا گھر ان لوگوں کے لئے بہتر ہے جو پرہیزگاری اختیار کرتے ہیں ، کیا تم سمجھتے نہیں ہو ۔
اور جو لوگ کتاب الٰہی کو مضبوط پکڑے رہتے ہیں او ر نماز پابندی سے قائم رکھتے ہیں تو بیشک ہم اصلاح کرنے والوں کا اجر ضائع نہیں کرتے ۔
اور وہ وقت یاد کیجئے جب ہم نے ان کے اوپر پہاڑ کو یوں بلند کر دیا جیسا کہ وہ ایک سائبان ہو اور وہ یہ گمان کرنے لگے کہ ان پر گرنے والا ہے ۔ سو ہم نے ان سے فرمایا : ڈرو نہیں بلکہ تم وہ کتاب مضبوطی سے عملا تھامے رکھو جو ہم نے تمہیں عطا کی ہے اور ان احکام کو خوب یاد رکھو جو اس میں مذکور ہیں تاکہ تم عذاب سے بچ جاؤ ۔
اور یاد کیجئے ! جب آپ کے رب نے اولاد آدم کی پشتوں سے ان کی نسل نکالی اور ان کو انہی کی جانوں پر گواہ بنایا اور فرمایا : کیا میں تمہارا رب نہیں ہوں ؟ وہ سب بول اٹھے : کیوں نہیں ! تو ہی ہمارا رب ہے ، ہم گواہی دیتے ہیں تاکہ قیامت کے دن یہ نہ کہو کہ ہم اس عہد سے بے خبر تھے ۔
یا ایسا نہ ہو کہ تم کہنے لگو کہ شرک تو محض ہمارے آباء و اجداد نے پہلے کیا تھا اور ہم تو ان کے بعد ان کی اولاد تھے گویا ہم مجرم نہیں اصل مجرم وہ ہیں ، تو کیا تو ہمیں اس گناہ کی پاداش میں ہلاک فرمائے گا جو اہل باطل نے انجام دیا تھا ۔
اور اسی طرح ہم آیتوں کو تفصیل سے بیان کرتے ہیں تاکہ وہ حق کی طرف رجوع کریں ۔
اور آپ انہیں اس شخص کا قصہ بھی سنا دیں جسے ہم نے اپنی نشانیاں دیں پھر وہ ان کے علم و نصیحت سے نکل گیا اور شیطان اس کے پیچھے لگ گیا تو وہ گمراہوں میں سے ہوگیا ۔
اور اگر ہم چاہتے تو اسے ان آیتوں کے علم و عمل کے ذریعے بلند فرما دیتے لیکن وہ خود زمینی دنیا کی پستی کی طرف راغب ہوگیا اور اپنی خواہش کا پیرو بن گیا ، تو اب اس کی مثال اس کتے کی مثال جیسی ہے کہ اگر تو اس پر سختی کرے تو وہ زبان نکال دے یا تو اسے چھوڑ دے تب بھی زبان نکالے رہے ۔ یہ ایسے لوگوں کی مثال ہے جنہوں نے ہماری آیتوں کو جھٹلایا ، سو آپ یہ واقعات لوگوں سے بیان کریں تاکہ وہ غور و فکر کریں ۔
مثال کے لحاظ سے وہ قوم بہت ہی بری ہے جنہوں نے ہماری آیتوں کو جھٹلایا اور درحقیقت وہ اپنی ہی جانوں پر ظلم کرتے رہے ۔
جسے اللہ ہدایت فرماتا ہے پس وہی ہدایت پانے والا ہے ، اور جسے وہ گمراہ ٹھہراتا ہے پس وہی لوگ نقصان اٹھانے والے ہیں ۔
اور بیشک ہم نے جہنم کے لئے جنوں اور انسانوں میں سے بہت سے افراد کو پیدا فرمایا وہ دل و دماغ رکھتے ہیں مگر وہ ان سے حق کو سمجھ نہیں سکتے اور وہ آنکھیں رکھتے ہیں مگر وہ ان سے حق کو دیکھ نہیں سکتے اور وہ کان بھی رکھتے ہیں مگر وہ ان سے حق کو سن نہیں سکتے ، وہ لوگ چوپایوں کی طرح ہیں بلکہ ان سے بھی زیادہ گمراہ ، وہی لوگ ہی غافل ہیں ۔
اور اللہ ہی کے لئے اچھے اچھے نام ہیں ، سو اسے ان ناموں سے پکارا کرو اور ایسے لوگوں کو چھوڑ دو جو اس کے ناموں میں حق سے انحراف کرتے ہیں ، عنقریب انہیں ان اعمال بد کی سزا دی جائے گی جن کا وہ ارتکاب کرتے ہیں ۔
اور جنہیں ہم نے پیدا فرمایا ہے ان میں سے ایک جماعت ایسے لوگوں کی بھی ہے جو حق بات کی ہدایت کرتے ہیں اور اسی کے ساتھ عدل پر مبنی فیصلے کرتے ہیں ۔
اور جن لوگوں نے ہماری آیتوں کو جھٹلایا ہے ہم عنقریب انہیں آہستہ آہستہ ہلاکت کی طرف لے جائیں گے ایسے طریقے سے کہ انہیں خبر بھی نہیں ہوگی ۔
اور میں انہیں مہلت دے رہا ہوں ، بیشک میری گرفت بڑی مضبوط ہے ۔
کیا انہوں نے غور نہیں کیا کہ انہیں اپنی صحبت کے شرف سے نوازنے والے رسول صلی اللہ علیہ وآلہ وسلم کو جنون سے کوئی علاقہ نہیں ، وہ تو نافرمانوں کو صرف واضح ڈر سنانے والے ہیں ۔
کیا انہوں نے آسمانوں اور زمین کی بادشاہت میں اور علاوہ ان کے جو کوئی چیز بھی اللہ نے پیدا فرمائی ہے اس میں نگاہ نہیں ڈالی ؟ اور اس میں کہ کیا عجب ہے ان کی مدت موت قریب آچکی ہو ، پھر اس کے بعد وہ کس بات پر ایمان لائیں گے ۔
جسے اللہ گمراہ ٹھہرا دے تو اس کے لئے کوئی راہ دکھانے والا نہیں ، اور وہ انہیں ان کی سرکشی میں چھوڑے رکھتا ہے تاکہ مزید بھٹکتے رہیں ۔
یہ کفار آپ سے قیامت کی نسبت دریافت کرتے ہیں کہ اس کے قائم ہونے کا وقت کب ہے ؟ فرما دیں کہ اس کا علم تو صرف میرے رب کے پاس ہے ، اسے اپنے مقررہ وقت پر اس اللہ کے سوا کوئی ظاہر نہیں کرے گا ۔ وہ آسمانوں اور زمین کے رہنے والوں پر شدائد و مصائب کے خوف کے باعث بوجھل لگ رہی ہے ۔ وہ تم پر اچانک حادثاتی طور پر آجائے گی ، یہ لوگ آپ سے اس طرح سوال کرتے ہیں گویا آپ اس کی کھوج میں لگے ہوئے ہیں ، فرما دیں کہ اس کا علم تو محض اللہ کے پاس ہے لیکن اکثر لوگ اس حقیقت کو نہیں جانتے ۔
آپ ان سے یہ بھی فرما دیجئے کہ میں اپنی ذات کے لئے کسی نفع اور نقصان کا خود مالک نہیں ہوں مگر یہ کہ جس قدر اللہ نے چاہا ، اور اسی طرح بغیر عطاء الٰہی کے اگر میں خود غیب کا علم رکھتا تو میں از خود بہت سی بھلائی اور فتوحات حاصل کرلیتا اور مجھے کسی موقع پر کوئی سختی اور تکلیف بھی نہ پہنچتی ، میں تو اپنے منصب رسالت کے باعث فقط ڈر سنانے والا اور خوشخبری دینے والا ہوں ان لوگوں کو جو ایمان رکھتے ہیں ۔
اور وہی اللہ ہے جس نے تم کو ایک جان سے پیدا فرمایا اور اسی میں سے اس کا جوڑ بنایا تاکہ وہ اس سے سکون حاصل کرے ، پھر جب مرد نے اس عورت کو ڈھانپ لیا تو وہ خفیف بوجھ کے ساتھ حاملہ ہوگئی ، پھر وہ اس کے ساتھ چلتی پھرتی رہی ، پھر جب وہ گراں بار ہوئی تو دونوں نے اپنے رب اللہ سے دعا کی کہ اگر تو ہمیں اچھا تندرست بچہ عطا فرما دے تو ہم ضرور شکر گزاروں میں سے ہوں گے ۔
پھر جب اس نے انہیں تندرست بچہ عطا فرما دیا تو دونوں اس بچے میں جو انہیں عطا فرمایا تھا اس کے لئے شریک ٹھہرانے لگے تو اللہ ان کے شریک بنانے سے بلند و برتر ہے ۔
کیا وہ ایسوں کو شریک بناتے ہیں جو کسی چیز کو پیدا نہیں کرسکتے اور وہ خود پیدا کئے گئے ہیں ۔
اور نہ وہ ان مشرکوں کی مدد کرنے پر قدرت رکھتے ہیں اور نہ اپنے آپ ہی کی مدد کرسکتے ہیں ۔
اور اگر تم ان کو راہ ہدایت کی طرف بلاؤ تو تمہاری پیروی نہ کریں گے ۔ تمہارے حق میں برابر ہے خواہ تم انہیں حق و ہدایت کی طرف بلاؤ یا تم خاموش رہو ۔
بیشک جن بتوں کی تم اللہ کے سوا عبادت کرتے ہو وہ بھی تمہاری ہی طرح اللہ کے مملوک ہیں ، پھر جب تم انہیں پکارو تو انہیں چاہئے کہ تمہیں جواب دیں اگر تم انہیں معبود بنانے میں سچے ہو ۔
کیا ان کے پاؤں ہیں جن سے وہ چل سکیں ، یا ان کے ہاتھ ہیں جن سے وہ پکڑ سکیں ، یا ان کی آنکھیں ہیں جن سے وہ دیکھ سکیں یا ان کے کان ہیں جن سے وہ سن سکیں ؟ آپ فرما دیں : اے کافرو ! تم اپنے باطل شریکوں کو میری ہلاکت کے لئے بلا لو پھر مجھ پر اپنا داؤ چلاؤ اور مجھے کوئی مہلت نہ دو ۔
بیشک میرا مددگار اللہ ہے جس نے کتاب نازل فرمائی ہے اور وہی صلحاء کی بھی نصرت و ولایت فرماتا ہے ۔
اور جن بتوں کو تم اس کے سوا پوجتے ہو وہ تمہاری مدد کرنے پر کوئی قدرت نہیں رکھتے اور نہ ہی اپنے آپ کی مدد کرسکتے ہیں ۔
اور اگر تم انہیں ہدایت کی طرف بلاؤ تو وہ سن بھی نہیں سکیں گے ، اور آپ ان بتوں کو دیکھتے ہیں وہ اس طرح تراشے گئے ہیں کہ تمہاری طرف دیکھ رہے ہیں حالانکہ وہ کچھ نہیں دیکھتے ۔
اے حبیب مکرم ! آپ درگزر فرمانا اختیار کریں ، اور بھلائی کا حکم دیتے رہیں اور جاہلوں سے کنارہ کشی اختیار کرلیں ۔
اور اے انسان ! اگر شیطان کی طرف سے کوئی وسوسہ ان امور کے خلاف تجھے ابھارے تو اللہ سے پناہ طلب کیا کر ، بیشک وہ سننے والا جاننے والا ہے ۔
بیشک جن لوگوں نے پرہیزگاری اختیار کی ہے ، جب انہیں شیطان کی طرف سے کوئی خیال بھی چھو لیتا ہے تو وہ اللہ کے امر و نہی اور شیطان کے دجل و عداوت کو یاد کرنے لگتے ہیں سو اسی وقت ان کی بصیرت کی آنکھیں کھل جاتی ہیں ۔
اور جو ان شیطانوں کے بھائی ہیں وہ انہیں اپنی وسوسہ اندازی کے ذریعہ گمراہی میں ہی کھینچے رکھتے ہیں پھر اس فتنہ پروری اور ہلاکت انگیزی میں کوئی کوتاہی نہیں کرتے ۔
اور جب آپ ان کے پاس کوئی نشانی نہیں لاتے تو وہ کہتے ہیں کہ آپ اسے اپنی طرف سے وضع کر کے کیوں نہیں لائے ؟ فرما دیں : میں تو محض اس حکم کی پیروی کرتا ہوں جو میرے رب کی جانب سے میری طرف وحی کیا جاتا ہے یہ قرآن تمہارے رب کی طرف سے دلائل قطعیہ کا مجموعہ ہے اور ہدایت و رحمت ہے ان لوگوں کے لئے جو ایمان لاتے ہیں ۔
اور جب قرآن پڑھا جائے تو اسے توجہ سے سنا کرو اور خاموش رہا کرو تاکہ تم پر رحم کیا جائے ۔
اور اپنے رب کا اپنے دل میں ذکر کیا کرو عاجزی و زاری اور خوف و خستگی سے اور میانہ آواز سے پکار کر بھی ، صبح و شام یاد حق جاری رکھو اور غافلوں میں سے نہ ہوجاؤ ۔
بیشک جو ملائکہ مقربین تمہارے رب کے حضور میں ہیں وہ کبھی بھی اس کی عبادت سے سرکشی نہیں کرتے اور ہمہ وقت اس کی تسبیح کرتے رہتے ہیں اور اس کی بارگاہ میں سجدہ ریز رہتے ہیں ۔
اے نبئ مکرم ! آپ سے اموال غنیمت کی نسبت سوال کرتے ہیں ۔ فرما دیجئے : اموال غنیمت کے مالک اللہ اور رسول صلی اللہ علیہ وآلہ وسلم ہیں ۔ سو تم اللہ سے ڈرو اور اپنے باہمی معاملات کو درست رکھا کرو اور اللہ اور اس کے رسول صلی اللہ علیہ وآلہ وسلم کی اطاعت کیا کرو اگر تم ایمان والے ہو ۔
ایمان والے تو صرف وہی لوگ ہیں کہ جب ان کے سامنے اللہ کا ذکر کیا جاتا ہے تو ان کے دل اس کی عظمت و جلال کے تصور سے خوفزدہ ہو جاتے ہیں اور جب ان پر اس کی آیات تلاوت کی جاتی ہیں تو وہ کلام محبوب کی لذت انگیز اور حلاوت آفریں باتیں ان کے ایمان میں زیادتی کر دیتی ہیں اور وہ ہر حال میں اپنے رب پر توکل قائم رکھتے ہیں اور کسی غیر کی طرف نہیں تکتے ۔
یہ وہ لوگ ہیں جو نماز قائم رکھتے ہیں اور جو کچھ ہم نے انہیں عطا کیا ہے اس میں سے اس کی راہ میں خرچ کرتے رہتے ہیں ۔
حقیقت میں یہی لوگ سچے مومن ہیں ، ان کے لئے ان کے رب کی بارگاہ میں بڑے درجات ہیں اور مغفرت اور بلند درجہ رزق ہے ۔
اے حبیب ! جس طرح آپ کا رب آپ کو آپ کے گھر سے حق کے عظیم مقصد کے ساتھ جہاد کے لئے باہر نکال لایا حالانکہ مسلمانوں کا ایک گروہ اس پر ناخوش تھا ۔
وہ آپ سے امر حق میں اس بشارت کے ظاہر ہوجانے کے بعد بھی جھگڑنے لگے کہ اللہ کی نصرت آئے گی اور لشکر محمدی صلی اللہ علیہ وآلہ وسلم کو فتح نصیب ہوگی گویا وہ موت کی طرف ہانکے جا رہے ہیں اور وہ موت کو آنکھوں سے دیکھ رہے ہیں ۔
اور وہ وقت یاد کرو جب اللہ نے تم سے کفار مکہ کے دو گروہوں میں سے ایک پر غلبہ و فتح کا وعدہ فرمایا تھا کہ وہ یقینا تمہارے لئے ہے اور تم یہ چاہتے تھے کہ غیر مسلح کمزور گروہ تمہارے ہاتھ آجائے اور اللہ یہ چاہتا تھا کہ اپنے کلام سے حق کو حق ثابت فرما دے اور دشمنوں کے بڑے مسلح لشکر پر مسلمانوں کی فتح یابی کی صورت میں کافروں کی قوت اور شان و شوکت کے جڑ کاٹ دے ۔
تاکہ معرکۂ بدر اس عظیم کامیابی کے ذریعے حق کو حق ثابت کر دے اور باطل کو باطل کر دے اگرچہ مجرم لوگ معرکۂ حق و باطل کی اس نتیجہ خیزی کو ناپسند ہی کرتے رہیں ۔
وہ وقت یاد کرو جب تم اپنے رب سے مدد کے لئے فریاد کر رہے تھے تو اس نے تمہاری فریاد قبول فرمالی اور فرمایا کہ میں ایک ہزار پے در پے آنے والے فرشتوں کے ذریعے تمہاری مدد کرنے والا ہوں ۔
اور اس مدد کی صورت کو اللہ نے محض بشارت بنایا تھا اور یہ اس لئے کہ اس سے تمہارے دل مطمئن ہو جائیں اور حقیقت میں تو اللہ کی بارگاہ سے مدد کے سوا کوئی اور مدد نہیں ، بیشک اللہ ہی غالب حکمت والا ہے ۔
جب اس نے اپنی طرف سے تمہیں راحت و سکون فراہم کرنے کے لئے تم پر غنودگی طاری فرما دی اور تم پر آسمان سے پانی اتارا تاکہ اس کے ذریعے تمہیں ظاہری و باطنی طہارت عطا فرما دے اور تم سے شیطان کے باطل وسوسوں کی نجاست کو دور کردے اور تمہارے دلوں کو قوت یقین سے مضبوط کر دے اور اس سے تمہارے قدم خوب جما دے ۔
اے حبیب مکرم ! اپنے اعزاز کا وہ منظر بھی یاد کیجئے جب آپ کے رب نے فرشتوں کو پیغام بھیجا کہ اصحاب رسول کی مدد کے لئے میں بھی تمہارے ساتھ ہوں ، سو تم بشارت و نصرت کے ذریعے ایمان والوں کو ثابت قدم رکھو ، میں ابھی کافروں کے دلوں میں لشکر محمدی صلی اللہ علیہ وآلہ وسلم کا رعب و ہیبت ڈالے دیتا ہوں سو تم کافروں کی گردنوں کے اوپر سے ضرب لگانا اور ان کے ایک ایک جوڑ کو توڑ دینا ۔
یہ اس لئے کہ انہوں نے اللہ اور اس کے رسول صلی اللہ علیہ وآلہ وسلم کی مخالفت کی ، اور جو شخص اللہ اور اس کے رسول صلی اللہ علیہ وآلہ وسلم کی مخالفت کرے تو بیشک اللہ اسے سخت عذاب دینے والا ہے ۔
یہ عذاب دنیا ہے سو تم اسے تو چکھ لو اور بیشک کافروں کے لئے آخرت میں دوزخ کا دوسرا عذاب بھی ہے ۔
اے ایمان والو ! جب تم میدان جنگ میں کافروں سے مقابلہ کرو خواہ وہ لشکر گراں ہو پھر بھی انہیں پیٹھ مت دکھانا ۔
اور جو شخص اس دن ان سے پیٹھ پھیرے گا ، سوائے اس کے جو جنگ ہی کے لئے کوئی داؤ چل رہا ہو یا اپنے ہی کسی لشکر سے تعاون کے لئے ملنا چاہتا ہو ، تو واقعتا وہ اللہ کے غضب کے ساتھ پلٹا اور اس کا ٹھکانا دوزخ ہے ، اور وہ بہت ہی برا ٹھکانا ہے ۔
اے سپاہیان لشکر اسلام ! ان کافروں کو تم نے قتل نہیں کیا بلکہ اللہ نے انہیں قتل کر دیا ، اور اے حبیب محتشم ! جب آپ نے ان پر سنگ ریزے مارے تھے وہ آپ نے نہیں مارے تھے بلکہ وہ تو اللہ نے مارے تھے ، اور یہ اس لئے کہ وہ اہل ایمان کو اپنی طرف سے اچھے انعامات سے نوازے ، بیشک اللہ خوب سننے والا جاننے والا ہے ۔
یہ تو ایک لطف و احسان ہے اور دوسرا یہ کہ اللہ کافروں کے مکر و فریب کو کمزور کرنے والا ہے ۔
اے کافرو ! اگر تم نے فیصلہ کن فتح مانگی تھی تو یقینا تمہارے پاس حق کی فتح آچکی اور اگر تم اب بھی باز آجاؤ تو یہ تمہارے حق میں بہتر ہے ، اور اگر تم پھر یہی شرارت کرو گے تو ہم بھی پھر یہی سزا دیں گے اور تمہارا لشکر تمہیں ہرگز کفایت نہ کرسکے گا اگرچہ کتنا ہی زیادہ ہو اور بیشک اللہ مومنوں کے ساتھ ہے ۔
اے ایمان والو ! تم اللہ کی اور اس کے رسول صلی اللہ علیہ وآلہ وسلم کی اطاعت کرو اور اس سے روگردانی مت کرو حالانکہ تم سن رہے ہو ۔
اور ان لوگوں کی طرح مت ہو جانا جنہوں نے دھوکہ دہی کے طور پر کہا : ہم نے سن لیا ، حالانکہ وہ نہیں سنتے ۔
بیشک اللہ کے نزدیک جانداروں میں سب سے بدتر وہی بہرے ، گونگے ہیں جو نہ حق سنتے ہیں ، نہ حق کہتے ہیں اور حق کو حق سمجھتے بھی نہیں ہیں ۔
اور اگر اللہ ان میں کچھ بھی خیر کی طرف رغبت جانتا تو انہیں ضرور سنا دیتا ، اور ان کی حالت یہ ہے کہ اگر وہ انہیں حق سنا دے تو وہ پھر بھی روگردانی کر لیں اور وہ حق سے گریز ہی کرنے والے ہیں ۔
اے ایمان والو ! جب بھی رسول صلی اللہ علیہ وآلہ وسلم تمہیں کسی کام کے لئے بلائیں جو تمہیں جاودانی زندگی عطا کرتا ہے تو اللہ اور رسول صلی اللہ علیہ وآلہ وسلم کو فرمانبرداری کے ساتھ جواب دیتے ہوئے فورا حاضر ہو جایا کرو ، اور جان لو کہ اللہ آدمی اور اس کے قلب کے درمیان شان قربت خاصہ کے ساتھ حائل ہوتا ہے اور یہ کہ تم سب بالآخر اسی کی طرف جمع کئے جاؤ گے ۔
اور اس فتنہ سے ڈرو جو خاص طور پر صرف ان لوگوں ہی کو نہیں پہنچے گا جو تم میں سے ظالم ہیں بلکہ اس ظلم کا ساتھ دینے والے اور اس پر خاموش رہنے والے بھی انہی میں شریک کر لئے جائیں گے ، اور جان لو کہ اللہ عذاب میں سختی فرمانے والا ہے ۔
اور وہ وقت یاد کرو جب تم مکی زندگی میں عددا تھوڑے یعنی اقلیت میں تھے ملک میں دبے ہوئے تھے یعنی معاشی طور پر کمزور اور استحصال زدہ تھے تم اس بات سے بھی خوفزدہ رہتے تھے کہ طاقتور لوگ تمہیں اچک لیں گے یعنی سماجی طور پر بھی تمہیں آزادی اور تحفظ حاصل نہ تھا پس ہجرت مدینہ کے بعد اس اللہ نے تمہیں آزاد اور محفوظ ٹھکانا عطا فرما دیا اور اسلامی حکومت و اقتدار کی صورت میں تمہیں اپنی مدد سے قوت بخش دی اور مواخات ، اموال غنیمت اور آزاد معیشت کے ذریعے تمہیں پاکیزہ چیزوں سے روزی عطا فرما دی تاکہ تم اللہ کی بھرپور بندگی کے ذریعے اس کا شکر بجا لا سکو ۔
اے ایمان والو ! تم اللہ اور رسول صلی اللہ علیہ وآلہ وسلم سے ان کے حقوق کی ادائیگی میں خیانت نہ کیا کرو اور نہ آپس کی امانتوں میں خیانت کیا کرو حالانکہ تم سب حقیقت جانتے ہو ۔
اور جان لو کہ تمہارے اموال اور تمہاری اولاد تو بس فتنہ ہی ہیں اور یہ کہ اللہ ہی کے پاس اجر عظیم ہے ۔
اے ایمان والو ! اگر تم اللہ کا تقوٰی اختیار کرو گے تو وہ تمہارے لئے حق و باطل میں فرق کرنے والی حجت و ہدایت مقرر فرما دے گا اور تمہارے دامن سے تمہارے گناہوں کو مٹا دے گا اور تمہاری مغفرت فرما دے گا ، اور اللہ بڑے فضل والا ہے ۔
اور جب کافر لوگ آپ کے خلاف خفیہ سازشیں کر رہے تھے کہ وہ آپ کو قید کر دیں یا آپ کو قتل کر ڈالیں یا آپ کو وطن سے نکال دیں ، اور ادھر وہ سازشی منصوبے بنا رہے تھے اور ادھر اللہ ان کے مکر کے رد کے لئے اپنی تدبیر فرما رہا تھا ، اور اللہ سب سے بہتر مخفی تدبیر فرمانے والا ہے ۔
اور جب ان پر ہماری آیتیں پڑھی جاتی ہیں تو وہ کہتے ہیں : بیشک ہم نے سن لیا اگر ہم چاہیں تو ہم بھی اس کلام کے مثل کہہ سکتے ہیں یہ تو اگلوں کی خیالی داستانوں کے سوا کچھ بھی نہیں ہے ۔
اور جب انہوں نے طعنا کہا : اے اللہ ! اگر یہی قرآن تیری طرف سے حق ہے تو اس کی نافرمانی کے باعث ہم پر آسمان سے پتھر برسا دے یا ہم پر کوئی دردناک عذاب بھیج دے ۔
اور درحقیقت بات یہ ہے کہ اللہ کو یہ شان نہیں دیتا کہ ان پر عذاب فرمائے درآنحالیکہ اے حبیب مکرم ! آپ بھی ان میں موجود ہوں ، اور نہ ہی اللہ ایسی حالت میں ان پر عذاب فرمانے والا ہے کہ وہ اس سے مغفرت طلب کر رہے ہوں ۔
آپ کی ہجرت مدینہ کے بعد مکہ کے ان کافروں کے لئے اور کیا وجہ ہوسکتی ہے کہ اللہ انہیں اب عذاب نہ دے حالانکہ وہ لوگوں کو مسجد حرام یعنی کعبۃ اللہ سے روکتے ہیں اور وہ اس کے ولی یا متولی ہونے کے اہل بھی نہیں ، اس کے اولیاء یعنی دوست تو صرف پرہیزگار لوگ ہوتے ہیں مگر ان میں سے اکثر اس حقیقت کو جانتے ہی نہیں ۔
اور بیت اللہ یعنی خانہ کعبہ کے پاس ان کی نام نہاد نماز سیٹیاں اور تالیاں بجانے کے سوا کچھ بھی نہیں ہے ، سو تم عذاب کا مزہ چکھو اس وجہ سے کہ تم کفر کیا کرتے تھے ۔
بیشک کافر لوگ اپنا مال و دولت اس لئے خرچ کرتے ہیں کہ اس کے اثر سے وہ لوگوں کو اللہ کے دین کی راہ سے روکیں ، سو ابھی وہ اسے خرچ کرتے رہیں گے پھر یہ خرچ کرنا ان کے حق میں پچھتاوا یعنی حسرت و ندامت بن جائے گا پھر وہ گرفت الٰہی کے ذریعے مغلوب کر دیئے جائیں گے ، اور جن لوگوں نے کفر اپنا لیا ہے وہ دوزخ کی طرف ہانکے جائیں گے ۔
تاکہ اللہ تعالیٰ ناپاک کو پاکیزہ سے جدا فرما دے اور ناپاک یعنی نجاست بھرے کرداروں کو ایک دوسرے کے اوپر تلے رکھ دے پھر سب کو اکٹھا ڈھیر بنا دے گا پھر اس ڈھیر کو دوزخ میں ڈال دے گا ، یہی لوگ خسارہ اٹھانے والے ہیں ۔
آپ کفر کرنے والوں سے فرما دیں : اگر وہ اپنے کافرانہ افعال سے باز آجائیں تو ان کے وہ گناہ بخش دیئے جائیں گے جو پہلے گزر چکے ہیں ، اور اگر وہ پھر وہی کچھ کریں گے تو یقینا اگلوں کے عذاب در عذاب کا طریقہ گزر چکا ہے ان کے ساتھ بھی وہی کچھ ہوگا ۔
اور اے اہل حق ! تم ان ظلم و طاغوت کے سرغنوں کے ساتھ قیام امن کے لئے جنگ کرتے رہو یہاں تک کہ کوئی فتنہ باقی نہ رہ جائے اور سب دین یعنی نظام بندگی و زندگی اللہ ہی کا ہو جائے ، پھر اگر وہ باز آجائیں تو بیشک اللہ اس عمل کو جو وہ انجام دے رہے ہیں ، خوب دیکھ رہا ہے ۔
اور اگر انہوں نے اطاعت حق سے روگردانی کی تو جان لو کہ بیشک اللہ ہی تمہارا مولیٰ یعنی حمایتی ہے ، وہی بہتر حمایتی اور بہتر مددگار ہے ۔
اور جان لو کہ جو کچھ مال غنیمت تم نے پایا ہو تو اس کا پانچواں حصہ اللہ کے لئے اور رسول صلی اللہ علیہ وآلہ وسلم کے لئے اور رسول صلی اللہ علیہ وآلہ وسلم کے قرابت داروں کے لئے ہے اور یتیموں اور محتاجوں اور مسافروں کے لئے ہے ۔ اگر تم اللہ پر اور اس وحی پر ایمان لائے ہو جو ہم نے اپنے برگزیدہ بندے پر حق و باطل کے درمیان فیصلے کے دن نازل فرمائی وہ دن جب میدان بدر میں مومنوں اور کافروں کے دونوں لشکر باہم مقابل ہوئے تھے ، اور اللہ ہر چیز پر قادر ہے ۔
جب تم مدینہ کی جانب وادی کے قریبی کنارے پر تھے اور وہ کفار دوسری جانب دور والے کنارے پر تھے اور تجارتی قافلہ تم سے نیچے تھا ، اور اگر تم آپس میں جنگ کے لئے کوئی وعدہ کر لیتے تو ضرور اپنے وعدہ سے مختلف وقتوں میں پہنچتے لیکن اللہ نے تمہیں بغیر وعدہ ایک ہی وقت پر جمع فرما دیا یہ اس لئے ہوا کہ اللہ اس کام کو پورا فرما دے جو ہو کر رہنے والا تھا تاکہ جس شخص کو مرنا ہے وہ حجت تمام ہونے سے مرے اور جسے جینا ہے وہ حجت تمام ہونے سے جئے یعنی ہر کسی کے سامنے اسلام اور رسول برحق صلی اللہ علیہ وآلہ وسلم کی صداقت پر حجت قائم ہو جائے ، اور بیشک اللہ خوب سننے والا جاننے والا ہے ۔
وہ واقعہ یاد دلائیے جب آپ کو اللہ نے آپ کے خواب میں ان کافروں کے لشکر کو تھوڑ ا کر کے دکھایا تھا اور اگر اللہ آپ کو وہ زیادہ کر کے دکھاتا تو اے مسلمانو ! تم ہمت ہار جاتے اور تم یقینا اس جنگ کے معاملے میں باہم جھگڑنے لگتے لیکن اللہ نے مسلمانوں کو بزدلی اور باہمی نزاع سے بچا لیا ۔ بیشک وہ سینوں کی چھپی باتوں کو خوب جاننے والا ہے ۔
اور وہ منظر بھی انہیں یاد دلائیے جب اس نے ان کافروں کی فوج کو باہم مقابلہ کے وقت بھی محض تمہاری آنکھوں میں تمہیں تھوڑا کر کے دکھایا اور تمہیں ان کی آنکھوں میں تھوڑا دکھلایا تاکہ دونوں لشکر لڑائی میں مستعد رہیں یہ اس لئے کہ اللہ اس بھر پور جنگ کے نتیجے میں کفار کی شکست فاش کے امر کو پورا کر دے جو عند اللہ مقرر ہو چکا تھا ، اور بالآخر اللہ ہی کی طرف تمام کام لوٹائے جاتے ہیں ۔
اے ایمان والو ! جب دشمن کی کسی فوج سے تمہارا مقابلہ ہو تو ثابت قدم رہا کرو اور اللہ کو کثرت سے یاد کیا کرو تاکہ تم فلاح پاجاؤ ۔
اور اللہ اور اس کے رسول صلی اللہ علیہ وآلہ وسلم کی اطاعت کرو اور آپس میں جھگڑا مت کرو ورنہ متفرق اور کمزور ہو کر بزدل ہو جاؤ گے اور دشمنوں کے سامنے تمہاری ہوا یعنی قوت اکھڑ جائے گی اور صبر کرو ، بیشک اللہ صبر کرنے والوں کے ساتھ ہے ۔
اور ایسے لوگوں کی طرح نہ ہو جاؤ جو اپنے گھروں سے اتراتے ہوئے اور لوگوں کو دکھلاتے ہوئے نکلے تھے اور جو لوگوں کو اللہ کی راہ سے روکتے تھے ، اور اللہ ان کاموں کو جو وہ کر رہے ہیں اپنے علم و قدرت کے ساتھ احاطہ کئے ہوئے ہے ۔
اور جب شیطان نے ان کافروں کے لئے ان کے اعمال خوش نما کر دکھائے اور اس نے ان سے کہا : آج لوگوں میں سے کوئی تم پر غالب نہیں ہو سکتا اور بیشک میں تمہیں پناہ دینے والا مددگار ہوں ۔ پھر جب دونوں فوجوں نے ایک دوسرے کو مقابل دیکھ لیا تو وہ الٹے پاؤں بھاگ گیا اور کہنے لگا : بیشک میں تم سے بے زار ہوں ، یقینا میں وہ کچھ دیکھ رہا ہوں جو تم نہیں دیکھتے ، بیشک میں اللہ سے ڈرتا ہوں ، اور اللہ سخت عذاب دینے والا ہے ۔
اور وہ وقت بھی یاد کرو جب منافقین اور وہ لوگ جن کے دل میں کفر کی بیماری ہے کہہ رہے تھے کہ ان مسلمانوں کو ان کے دین نے بڑا مغرور کر رکھا ہے ، جبکہ حقیقت حال یہ ہے کہ جو کوئی اللہ پر توکل کرتا ہے تو اللہ اس کے جملہ امور کا کفیل ہو جاتا ہے ، بیشک اللہ بہت غالب بڑی حکمت والا ہے ۔
اور اگر آپ وہ منظر دیکھیں تو بڑا تعجب کریں جب فرشتے کافروں کی جان قبض کرتے ہیں وہ ان کے چہروں اور ان کی پشتوں پر ہتھوڑے مارتے جاتے ہیں اور کہتے ہیں کہ دوزخ کی آگ کا عذاب چکھ لو ۔
یہ عذاب ان اعمال بد کے بدلہ میں ہے جو تمہارے ہاتھوں نے آگے بھیجے اور اللہ ہرگز بندوں پر ظلم فرمانے والا نہیں ۔
ان کافروں کا حال بھی قوم فرعون اور ان سے پہلے کے لوگوں کے حال کی مانند ہے ۔ انہوں نے بھی اللہ کی آیات کا انکار کیا تھا ، سو اللہ نے انہیں ان کے گناہوں کے باعث عذاب میں پکڑ لیا ۔ بیشک اللہ قوت والا سخت عذاب دینے والا ہے ۔
یہ عذاب اس وجہ سے ہے کہ اللہ کسی نعمت کو ہرگز بدلنے والا نہیں جو اس نے کسی قوم پر ارزانی فرمائی ہو یہاں تک کہ وہ لوگ از خود اپنی حالت نعمت کو بدل دیں یعنی کفران نعمت اور معصیت و نافرمانی کے مرتکب ہوں اور پھر ان میں احساس زیاں بھی باقی نہ رہے تب وہ قوم ہلاکت و بربادی کی زد میں آجاتی ہے ، بیشک اللہ خوب سننے والا جاننے والا ہے ۔
یہ عذاب بھی قوم فرعون اور ان سے پہلے کے لوگوں کے دستور کی مانند ہے ، انہوں نے بھی اپنے رب کی نشانیوں کو جھٹلایا تھا سو ہم نے ان کے گناہوں کے باعث انہیں ہلاک کر ڈالا اور ہم نے فرعون والوں کو دریا میں غرق کر دیا اور وہ سب کے سب ظالم تھے ۔
بیشک اللہ کے نزدیک سب جانوروں سے بھی بدتر وہ لوگ ہیں جنہوں نے کفر کیا پھر وہ ایمان نہیں لاتے ۔
یہ وہ لوگ ہیں جن سے آپ نے بارہا عہد لیا پھر وہ ہر بار اپنا عہد توڑ ڈالتے ہیں اور وہ اللہ سے نہیں ڈرتے ۔
سو اگر آپ انہیں میدان جنگ میں پالیں تو ان کے عبرت ناک قتل کے ذریعے ان کے پچھلوں کو بھی بھگا دیں تاکہ انہیں نصیحت حاصل ہو ۔
اور اگر آپ کو کسی قوم سے خیانت کا اندیشہ ہو تو ان کا عہد ان کی طرف برابری کی بنیاد پر پھینک دیں ۔ بیشک اللہ دغابازوں کو پسند نہیں کرتا ۔
اور کافر لوگ اس گمان میں ہرگز نہ رہیں کہ وہ بچ کر نکل گئے ۔ بیشک وہ ہمیں عاجز نہیں کر سکتے ۔
اور اے مسلمانو ! ان کے مقابلے کے لئے تم سے جس قدر ہو سکے ہتھیاروں اور آلات جنگ کی قوت مہیا کر رکھو اور بندھے ہوئے گھوڑوں کی کھیپ بھی اس دفاعی تیاری سے تم اللہ کے دشمن اور اپنے دشمن کو ڈراتے رہو اور ان کے سوا دوسروں کو بھی جن کی چھپی دشمنی کو تم نہیں جانتے ، اللہ انہیں جانتا ہے ، اور تم جو کچھ بھی اللہ کی راہ میں خرچ کرو گے تمہیں اس کا پورا پورا بدلہ دیا جائے گا اور تم سے ناانصافی نہ کی جائے گی ۔
اور اگر وہ کفار صلح کے لئے جھکیں تو آپ بھی اس کی طرف مائل ہوجائیں اور اللہ پر بھروسہ رکھیں ۔ بیشک وہی خوب سننے والا جاننے والا ہے ۔
اور اگر وہ چاہیں کہ آپ کو دھوکہ دیں تو بیشک آپ کے لئے اللہ کافی ہے ، وہی ہے جس نے آپ کو اپنی مدد کے ذریعے اور اہل ایمان کے ذریعے طاقت بخشی ۔
اور اسی نے ان مسلمانوں کے دلوں میں باہمی الفت پیدا فرما دی ۔ اگر آپ وہ سب کچھ جو زمین میں ہے خرچ کر ڈالتے تو ان تمام مادی وسائل سے بھی آپ ان کے دلوں میں یہ الفت پیدا نہ کر سکتے لیکن اللہ نے ان کے درمیان ایک روحانی رشتے سے محبت پیدا فرما دی ۔ بیشک وہ بڑے غلبہ والا حکمت والا ہے ۔
اے نبئ معظم ! آپ کے لئے اللہ کافی ہے اور وہ مسلمان جنہوں نے آپ کی پیروی اختیار کرلی ۔
اے نبئ مکرم ! آپ ایمان والوں کو جہاد کی ترغیب دیں یعنی حق کی خاطر لڑنے پر آمادہ کریں ، اگر تم میں سے جنگ میں بیس 20 ثابت قدم رہنے والے ہوں تو وہ دو سو 200 کفار پر غالب آئیں گے اور اگر تم میں سے ایک سو ثابت قدم ہوں گے تو کافروں میں سے ایک ہزار پر غالب آئیں گے اس وجہ سے کہ وہ آخرت اور اس کے اجر عظیم کی سمجھ نہیں رکھتے سو وہ اس قدر جذبہ و شوق سے نہیں لڑ سکتے جس قدر وہ مومن جو اپنی جانوں کا جنت اور اللہ کی رضا کے عوض سودا کر چکے ہیں ۔
اب اللہ نے تم سے اپنے حکم کا بوجھ ہلکا کر دیا اسے معلوم ہے کہ تم میں کسی قدر کمزوری ہے سو اب تخفیف کے بعد حکم یہ ہے کہ اگر تم میں سے ایک سو آدمی ثابت قدم رہنے والے ہوں تو وہ دو سو کفار پر غالب آئیں گے اور اگر تم میں سے ایک ہزار ہوں تو وہ اللہ کے حکم سے دو ہزار کافروں پر غالب آئیں گے ، اور اللہ صبر کرنے والوں کے ساتھ ہے یہ مومنوں کے لئے ہدف ہے کہ میدان جہاد میں ان کے جذبۂ ایمانی کا اثر کم سے کم یہ ہونا چاہیئے ۔
کسی نبی کو یہ سزاوار نہیں کہ اس کے لئے کافر قیدی ہوں جب تک کہ وہ زمین میں ان فتنہ پرور اور دہشت گرد محاربین کا اچھی طرح خون نہ بہا لے ۔ تم لوگ دنیا کا مال و اسباب چاہتے ہو ، اور اللہ آخرت کی بھلائی چاہتا ہے ، اور اللہ خوب غالب حکمت والا ہے ۔
اگر اللہ کی طرف سے پہلے ہی معافی کا حکم لکھا ہوا نہ ہوتا تو یقینا تم کو اس مال فدیہ کے بارے میں جو تم نے بدر کے قیدیوں سے حاصل کیا تھا بڑا عذاب پہنچتا ۔
سو تم اس میں سے کھاؤ جو حلال ، پاکیزہ مال غنیمت تم نے پایا ہے اور اللہ سے ڈرتے رہو ، بیشک اللہ بڑا بخشنے والا نہایت مہربان ہے ۔
اے نبی ! آپ ان سے جو آپ کے ہاتھوں میں قیدی ہیں فرما دیجئے : اگر اللہ نے تمہارے دلوں میں بھلائی جان لی تو تمہیں اس مال سے بہتر عطا فرمائے گا جو فدیہ میں تم سے لیا جا چکا ہے اور تمہیں بخش دے گا ، اور اللہ بڑا بخشنے والا نہایت مہربان ہے ۔
اور اے محبوب ! اگر وہ آپ سے خیانت کرنا چاہیں تو یقینا وہ اس سے قبل بھی اللہ سے خیانت کر چکے ہیں سو اسی وجہ سے اس نے ان میں سے بعض کو آپ کی قدرت میں دے دیا ، اور اللہ خوب جاننے والا حکمت والا ہے ۔
بیشک جو لوگ ایمان لائے اور انہوں نے اللہ کے لئے وطن چھوڑ دیئے اور اپنے مالوں اور اپنی جانوں سے اللہ کی راہ میں جہاد کیا اور جن لوگوں نے مہاجرین کو جگہ دی اور ان کی مدد کی وہی لوگ ایک دوسرے کے حقیقی دوست ہیں ، اور جو لوگ ایمان لائے مگر انہوں نے اللہ کے لئے گھر بار نہ چھوڑے تو تمہیں ان کی دوستی سے کوئی سروکار نہیں یہاں تک کہ وہ ہجرت کریں اور اگر وہ دین کے معاملات میں تم سے مدد چاہیں تو تم پر ان کی مدد کرنا واجب ہے مگر اس قوم کے مقابلہ میں مدد نہ کرنا کہ تمہارے اور ان کے درمیان صلح و امن کا معاہدہ ہو ، اور اللہ ان کاموں کو جو تم کر رہے ہو خوب دیکھنے والا ہے ۔
اور جو لوگ کافر ہیں وہ ایک دوسرے کے مددگار ہیں ، اے مسلمانو ! اگر تم ایک دوسرے کے ساتھ ایسا تعاون اور مدد و نصرت نہیں کرو گے تو زمین میں غلبۂ کفر و باطل کا فتنہ اور بڑا فساد بپا ہو جائے گا ۔
اور جو لوگ ایمان لائے اور انہوں نے ہجرت کی اور اللہ کی راہ میں جہاد کیا اور جن لوگوں نے راہ خدا میں گھر بار اور وطن قربان کر دینے والوں کو جگہ دی اور ان کی مدد کی ، وہی لوگ حقیقت میں سچے مسلمان ہیں ، ان ہی کے لئے بخشش اور عزت کی روزی ہے ۔
اور جو لوگ اس کے بعد ایمان لائے اور انہوں نے راہ حق میں قربانی دیتے ہوئے گھر بار چھوڑ دیئے اور تمہارے ساتھ مل کر جہاد کیا تو وہ لوگ بھی تم ہی میں سے ہیں ، اور رشتہ دار اللہ کی کتاب میں صلہ رحمی اور وراثت کے لحاظ سے ایک دوسرے کے زیادہ حق دار ہیں ، بیشک اللہ ہر چیز کو خوب جاننے والا ہے ۔
اللہ اور اس کے رسول صلی اللہ علیہ وآلہ وسلم کی طرف سے بے زاری و دست برداری کا اعلان ہے ان مشرک لوگوں کی طرف جن سے تم نے صلح و امن کا معاہدہ کیا تھا اور وہ اپنے عہد پر قائم نہ رہے تھے ۔
پس اے مشرکو ! تم زمین میں چار ماہ تک گھوم پھر لو اس مہلت کے اختتام پر تمہیں جنگ کا سامنا کرنا ہوگا اور جان لو کہ تم اللہ کو ہرگز عاجز نہیں کر سکتے اور بیشک اللہ کافروں کو رسوا کرنے والا ہے ۔
یہ آیات اللہ اور اس کے رسول صلی اللہ علیہ وآلہ وسلم کی جانب سے تمام لوگوں کی طرف حج اکبر کے دن اعلان عام ہے کہ اللہ مشرکوں سے بے زار ہے اور اس کا رسول صلی اللہ علیہ وآلہ وسلم بھی ان سے بری الذمہ ہے ، پس اے مشرکو ! اگر تم توبہ کر لو تو وہ تمہارے حق میں بہتر ہے اور اگر تم نے روگردانی کی تو جان لو کہ تم ہرگز اللہ کو عاجز نہ کر سکو گے ، اور اے حبیب ! آپ کافروں کو دردناک عذاب کی خبر سنا دیں ۔
سوائے ان مشرکوں کے جن سے تم نے معاہدہ کیا تھا پھر انہوں نے تمہارے ساتھ اپنے عہد کو پورا کرنے میں کوئی کمی نہیں کی اور نہ تمہارے مقابلہ پر کسی کی مدد یا پشت پناہی کی سو تم ان کے عہد کو ان کی مقررہ مدت تک ان کے ساتھ پورا کرو ، بیشک اللہ پرہیزگاروں کو پسند فرماتا ہے ۔
پھر جب حرمت والے مہینے گزر جائیں تو تم حسب اعلان مشرکوں کو قتل کر دو جہاں کہیں بھی تم ان کو پاؤ اور انہیں گرفتار کر لو اور انہیں قید کر دو اور انہیں پکڑنے اور گھیرنے کے لئے ہر گھات کی جگہ ان کی تاک میں بیٹھو ، پس اگر وہ توبہ کر لیں اور نماز قائم کریں اور زکوٰۃ ادا کرنے لگیں تو ان کا راستہ چھوڑ دو ۔ بیشک اللہ بڑا بخشنے والا نہایت مہربان ہے ۔
اور اگر مشرکوں میں سے کوئی بھی آپ سے پناہ کا خواست گار ہو تو اسے پناہ دے دیں تاآنکہ وہ اللہ کا کلام سنے پھر آپ اسے اس کی جائے امن تک پہنچا دیں ، یہ اس لئے کہ وہ لوگ حق کا علم نہیں رکھتے ۔
بھلا مشرکوں کے لئے اللہ کے ہاں اور اس کے رسول صلی اللہ علیہ وآلہ وسلم کے ہاں کوئی عہد کیوں کر ہو سکتا ہے ؟ سوائے ان لوگوں کے جن سے تم نے مسجد حرام کے پاس حدیبیہ میں معاہدہ کیا ہے سو جب تک وہ تمہارے ساتھ عہد پر قائم رہیں تم ان کے ساتھ قائم رہو ۔ بیشک اللہ پرہیزگاروں کو پسند فرماتا ہے ۔
بھلا ان سے عہد کی پاسداری کی توقع کیونکر ہو ، ان کا حال تو یہ ہے کہ اگر تم پر غلبہ پا جائیں تو نہ تمہارے حق میں کسی قرابت کا لحاظ کریں اور نہ کسی عہد کا ، وہ تمہیں اپنے مونہہ سے تو راضی رکھتے ہیں اور ان کے دل ان باتوں سے انکار کرتے ہیں اور ان میں سے اکثر عہد شکن ہیں ۔
انہوں نے آیات الٰہی کے بدلے دنیوی مفاد کی تھوڑی سی قیمت حاصل کر لی پھر اس کے دین کی راہ سے لوگوں کو روکنے لگے ، بیشک بہت ہی برا کام ہے جو وہ کرتے رہتے ہیں ۔
نہ وہ کسی مسلمان کے حق میں قرابت کا لحاظ کرتے ہیں اور نہ عہد کا ، اور وہی لوگ سرکشی میں حد سے بڑھنے والے ہیں ۔
پھر بھی اگر وہ توبہ کر لیں اور نماز قائم کریں اور زکوٰۃ ادا کرنے لگیں تو وہ دین میں تمہارے بھائی ہیں ، اور ہم اپنی آیتیں ان لوگوں کے لئے تفصیل سے بیان کرتے ہیں جو علم و دانش رکھتے ہیں ۔
اور اگر وہ اپنے عہد کے بعد اپنی قسمیں توڑ دیں اور تمہارے دین میں طعنہ زنی کریں تو تم ان کفر کے سرغنوں سے جنگ کرو بیشک ان کی قسموں کا کوئی اعتبار نہیں تاکہ وہ اپنی فتنہ پروری سے باز آجائیں ۔
کیا تم ایسی قوم سے جنگ نہیں کرو گے جنہوں نے اپنی قسمیں توڑ ڈالیں اور رسول صلی اللہ علیہ وآلہ وسلم کو جلاوطن کرنے کا ارادہ کیا حالانکہ پہلی مرتبہ انہوں نے تم سے عہد شکنی اور جنگ کی ابتداء کی ، کیا تم ان سے ڈرتے ہو جبکہ اللہ زیادہ حقدار ہے کہ تم اس سے ڈرو بشرطیکہ تم مومن ہو ۔
تم ان سے جنگ کرو ، اللہ تمہارے ہاتھوں انہیں عذاب دے گا اور انہیں رسوا کرے گا اور ان کے مقابلہ پر تمہاری مدد فرمائے گا اور ایمان والوں کے سینوں کو شفا بخشے گا ۔
اور ان کے دلوں کا غم و غصہ دور فرمائے گا اور جس کی چاہے گا توبہ قبول فرمائے گا ، اور اللہ بڑے علم والا بڑی حکمت والا ہے ۔
کیا تم یہ سمجھتے ہو کہ تم مصائب و مشکلات سے گزرے بغیر یونہی چھوڑ دیئے جاؤ گے حالانکہ ابھی اللہ نے ایسے لوگوں کو متمیز نہیں فرمایا جنہوں نے تم میں سے جہاد کیا ہے اور جنہوں نے اللہ کے سوا اور اس کے رسول صلی اللہ علیہ وآلہ وسلم کے سوا اور اہل ایمان کے سوا کسی کو محرم راز نہیں بنایا ، اور اللہ ان کاموں سے خوب آگاہ ہے جو تم کرتے ہو ۔
مشرکوں کے لئے یہ روا نہیں کہ وہ اللہ کی مسجدیں آباد کریں درآنحالیکہ وہ خود اپنے اوپر کفر کے گواہ ہیں ، ان لوگوں کے تمام اعمال باطل ہو چکے ہیں اور وہ ہمیشہ دوزخ ہی میں رہنے والے ہیں ۔
اللہ کی مسجدیں صرف وہی آباد کر سکتا ہے جو اللہ پر اور یوم آخرت پر ایمان لایا اور اس نے نماز قائم کی اور زکوٰۃ ادا کی اور اللہ کے سوا کسی سے نہ ڈرا ۔ سو امید ہے کہ یہی لوگ ہدایت پانے والوں میں ہو جائیں گے ۔
کیا تم نے محض حاجیوں کو پانی پلانے اور مسجد حرام کی آبادی و مرمت کا بندوبست کرنے کے عمل کو اس شخص کے اعمال کے برابر قرار دے رکھا ہے جو اللہ اور یوم آخرت پر ایمان لے آیا اور اس نے اللہ کی راہ میں جہاد کیا ، یہ لوگ اللہ کے حضور برابر نہیں ہو سکتے ، اور اللہ ظالم قوم کو ہدایت نہیں فرماتا ۔
جو لوگ ایمان لائے اور انہوں نے ہجرت کی اور اللہ کی راہ میں اپنے اموال اور اپنی جانوں سے جہاد کرتے رہے وہ اللہ کی بارگاہ میں درجہ کے لحاظ سے بہت بڑے ہیں ، اور وہی لوگ ہی مراد کو پہنچے ہوئے ہیں ۔
ان کا رب انہیں اپنی جانب سے رحمت کی اور اپنی رضا کی اور ان جنتوں کی خوشخبری دیتا ہے جن میں ان کے لئے دائمی نعمتیں ہیں ۔
وہ ان میں ہمیشہ ہمیشہ رہیں گے بیشک اللہ ہی کے پاس بڑا اجر ہے ۔
اے ایمان والو ! تم اپنے باپ دادا اور بھائیوں کو بھی دوست نہ بناؤ اگر وہ ایمان پر کفر کو محبوب رکھتے ہوں ، اور تم میں سے جو شخص بھی انہیں دوست رکھے گا سو وہی لوگ ظالم ہیں ۔
اے نبی مکرم ! آپ فرما دیں : اگر تمہارے باپ دادا اور تمہارے بیٹے بیٹیاں اور تمہارے بھائی بہنیں اور تمہاری بیویاں اور تمہارے دیگر رشتہ دار اور تمہارے اموال جو تم نے محنت سے کمائے اور تجارت و کاروبار جس کے نقصان سے تم ڈرتے رہتے ہو اور وہ مکانات جنہیں تم پسند کرتے ہو ، تمہارے نزدیک اللہ اور اس کے رسول صلی اللہ علیہ وآلہ وسلم اور اس کی راہ میں جہاد سے زیادہ محبوب ہیں تو پھر انتظار کرو یہاں تک کہ اللہ اپنا حکم عذاب لے آئے ، اور اللہ نافرمان لوگوں کو ہدایت نہیں فرماتا ۔
بیشک اللہ نے بہت سے مقامات میں تمہاری مدد فرمائی اور خصوصا حنین کے دن جب تمہاری افرادی قوت کی کثرت نے تمہیں نازاں بنا دیا تھا پھر وہ کثرت تمہیں کچھ بھی نفع نہ دے سکی اور زمین باوجود اس کے کہ وہ فراخی رکھتی تھی ، تم پر تنگ ہو گئی چنانچہ تم پیٹھ دکھاتے ہوئے پھر گئے ۔
پھر اللہ نے اپنے رسول صلی اللہ علیہ وآلہ وسلم پر اور ایمان والوں پر اپنی تسکین رحمت نازل فرمائی اور اس نے ملائکہ کے ایسے لشکر اتارے جنہیں تم نہ دیکھ سکے اور اس نے ان لوگوں کو عذاب دیا جو کفر کر رہے تھے ، اور یہی کافروں کی سزا ہے ۔
پھر اللہ اس کے بعد بھی جس کی چاہتا ہے توبہ قبول فرماتا ہے یعنی اسے توفیق اسلام اور توجہ رحمت سے نوازتا ہے ، اور اللہ بڑا بخشنے والا نہایت مہربان ہے ۔
اے ایمان والو ! مشرکین تو سراپا نجاست ہیں سو وہ اپنے اس سال کے بعد یعنی فتح مکہ کے بعد 9 ھ سے مسجد حرام کے قریب نہ آنے پائیں ، اور اگر تمہیں تجارت میں کمی کے باعث مفلسی کا ڈر ہے تو گھبراؤ نہیں عنقریب اللہ اگر چاہے گا تو تمہیں اپنے فضل سے مال دار کر دے گا ، بیشک اللہ خوب جاننے والا بڑی حکمت والا ہے ۔
اے مسلمانو ! تم اہل کتاب میں سے ان لوگوں کے ساتھ بھی جنگ کرو جو نہ اللہ پر ایمان رکھتے ہیں نہ یوم آخرت پر اور نہ ان چیزوں کو حرام جانتے ہیں جنہیں اللہ اور اس کے رسول صلی اللہ علیہ وآلہ وسلم نے حرام قرار دیا ہے اور نہ ہی دین حق یعنی اسلام اختیار کرتے ہیں ، یہاں تک کہ وہ حکم اسلام کے سامنے تابع و مغلوب ہو کر اپنے ہاتھ سے خراج ادا کریں ۔
اور یہود نے کہا : عزیر علیہ السلام اللہ کے بیٹے ہیں اور نصارٰی نے کہا : مسیح علیہ السلام اللہ کے بیٹے ہیں ۔ یہ ان کا لغو قول ہے جو اپنے مونہہ سے نکالتے ہیں ۔ یہ ان لوگوں کے قول سے مشابہت اختیار کرتے ہیں جو ان سے پہلے کفر کر چکے ہیں ، اللہ انہیں ہلاک کرے یہ کہاں بہکے پھرتے ہیں ۔
انہوں نے اللہ کے سوا اپنے عالموں اور زاہدوں کو رب بنا لیا تھا اور مریم کے بیٹے مسیح علیہ السلام کو بھی حالانکہ انہیں بجز اس کے کوئی حکم نہیں دیا گیا تھا کہ وہ اکیلے ایک ہی معبود کی عبادت کریں ، جس کے سوا کوئی معبود نہیں ، وہ ان سے پاک ہے جنہیں یہ شریک ٹھہراتے ہیں ۔
وہ چاہتے ہیں کہ اللہ کا نور اپنی پھونکوں سے بجھا دیں اور اللہ یہ بات قبول نہیں فرماتا مگر یہ چاہتا ہے کہ وہ اپنے نور کو کمال تک پہنچا دے اگرچہ کفار اسے ناپسند ہی کریں ۔
وہی اللہ ہے جس نے اپنے رسول صلی اللہ علیہ وآلہ وسلم کو ہدایت اور دین حق کے ساتھ بھیجا تاکہ اس رسول صلی اللہ علیہ وآلہ وسلم کو ہر دین والے پر غالب کر دے اگرچہ مشرکین کو برا لگے ۔
اے ایمان والو ! بیشک اہل کتاب کے اکثر علماء اور درویش ، لوگوں کے مال ناحق طریقے سے کھاتے ہیں اور اللہ کی راہ سے روکتے ہیں یعنی لوگوں کے مال سے اپنی تجوریاں بھرتے ہیں اور دین حق کی تقویت و اشاعت پر خرچ کئے جانے سے روکتے ہیں ، اور جو لوگ سونا اور چاندی کا ذخیرہ کرتے ہیں اور اسے اللہ کی راہ میں خرچ نہیں کرتے تو انہیں دردناک عذاب کی خبر سنا دیں ۔
جس دن اس سونے ، چاندی اور مال پر دوزخ کی آگ میں تاپ دی جائے گی پھر اس تپے ہوئے مال سے ان کی پیشانیاں اور ان کے پہلو اور ان کی پیٹھیں داغی جائیں گی ، اور ان سے کہا جائے گا کہ یہ وہی مال ہے جو تم نے اپنی جانوں کے مفاد کے لئے جمع کیا تھا سو تم اس مال کا مزہ چکھو جسے تم جمع کرتے رہے تھے ۔
بیشک اللہ کے نزدیک مہینوں کی گنتی اللہ کی کتاب یعنی نوشتۂ قدرت میں بارہ مہینے لکھی ہے جس دن سے اس نے آسمانوں اور زمین کے نظام کو پیدا فرمایا تھا ان میں سے چار مہینے رجب ، ذو القعدہ ، ذو الحجہ اور محرم حرمت والے ہیں ۔ یہی سیدھا دین ہے سو تم ان مہینوں میں ازخود جنگ و قتال میں ملوث ہو کر اپنی جانوں پر ظلم نہ کرنا اور تم بھی تمام مشرکین سے اسی طرح جوابی جنگ کیا کرو جس طرح وہ سب کے سب اکٹھے ہو کر تم سے جنگ کرتے ہیں ، اور جان لو کہ بیشک اللہ پرہیزگاروں کے ساتھ ہے ۔
حرمت والے مہینوں کو آگے پیچھے ہٹا دینا محض کفر میں زیادتی ہے اس سے وہ کافر لوگ بہکائے جاتے ہیں جو اسے ایک سال حلال گردانتے ہیں اور دوسرے سال اسے حرام ٹھہرا لیتے ہیں تاکہ ان مہینوں کا شمار پورا کر دیں جنہیں اللہ نے حرمت بخشی ہے اور اس مہینے کو حلال بھی کر دیں جسے اللہ نے حرام فرمایا ہے ۔ ان کے لئے ان کے برے اعمال خوش نما بنا دیئے گئے ہیں اور اللہ کافروں کے گروہ کو ہدایت نہیں فرماتا ۔
اے ایمان والو ! تمہیں کیا ہو گیا ہے کہ جب تم سے کہا جاتا ہے کہ تم اللہ کی راہ میں جہاد کے لئے نکلو تو تم بوجھل ہو کر زمین کی مادی و سفلی دنیا کی طرف جھک جاتے ہو ، کیا تم آخرت کے بدلے دنیا کی زندگی سے راضی ہو گئے ہو ؟ سو آخرت کے مقابلہ میں دنیوی زندگی کا ساز و سامان کچھ بھی نہیں مگر بہت ہی کم حیثیت رکھتا ہے ۔
اگر تم جہاد کے لئے نہ نکلو گے تو وہ تمہیں دردناک عذاب میں مبتلا فرمائے گا اور تمہاری جگہ کسی اور قوم کو لے آئے گا اور تم اسے کچھ بھی نقصان نہیں پہنچا سکو گے ، اور اللہ ہر چیز پر بڑی قدرت رکھتا ہے ۔
اگر تم ان کی یعنی رسول اللہ صلی اللہ علیہ وآلہ وسلم کی غلبۂ اسلام کی جد و جہد میں مدد نہ کرو گے تو کیا ہوا سو بیشک اللہ نے ان کو اس وقت بھی مدد سے نوازا تھا جب کافروں نے انہیں وطن مکہ سے نکال دیا تھا درآنحالیکہ وہ دو ہجرت کرنے والوں میں سے دوسرے تھے جبکہ دونوں رسول اللہ صلی اللہ علیہ وآلہ وسلم اور ابوبکر صدیق رضی اللہ تعالیٰ عنہ غار ثور میں تھے جب وہ اپنے ساتھی ابوبکر صدیق رضی اللہ تعالیٰ عنہ سے فرما رہے تھے : غمزدہ نہ ہو بیشک اللہ ہمارے ساتھ ہے ، پس اللہ نے ان پر اپنی تسکین نازل فرما دی اور انہیں فرشتوں کے ایسے لشکروں کے ذریعہ قوت بخشی جنہیں تم نہ دیکھ سکے اور اس نے کافروں کی بات کو پست و فروتر کر دیا ، اور اللہ کا فرمان تو ہمیشہ بلند و بالا ہی ہے ، اور اللہ غالب ، حکمت والا ہے ۔
تم ہلکے اور گراں بار ہر حال میں نکل کھڑے ہو اور اپنے مال و جان سے اللہ کی راہ میں جہاد کرو ، یہ تمہارے لئے بہتر ہے اگر تم حقیقت آشنا ہو ۔
اگر مال غنیمت قریب الحصول ہوتا اور جہاد کا سفر متوسط و آسان تو وہ منافقین یقینا آپ کے پیچھے چل پڑتے لیکن وہ پرمشقت مسافت انہیں بہت دور دکھائی دی ، اور اب وہ عنقریب اللہ کی قسمیں کھائیں گے کہ اگر ہم میں استطاعت ہوتی تو ضرور تمہارے ساتھ نکل کھڑے ہوتے ، وہ ان جھوٹی باتوں سے اپنے آپ کو مزید ہلاکت میں ڈال رہے ہیں ، اور اللہ جانتا ہے کہ وہ واقعی جھوٹے ہیں ۔
اللہ آپ کو سلامت اور باعزت و عافیت رکھے ، آپ نے انہیں رخصت ہی کیوں دی کہ وہ شریک جنگ نہ ہوں یہاں تک کہ وہ لوگ بھی آپ کے لئے ظاہر ہو جاتے جو سچ بول رہے تھے اور آپ جھوٹ بولنے والوں کو بھی معلوم فرما لیتے ۔
وہ لوگ جو اللہ پر اور یوم آخرت پر ایمان رکھتے ہیں آپ سے اس بات کی رخصت طلب نہیں کریں گے کہ وہ اپنے مال و جان سے جہاد نہ کریں ، اور اللہ پرہیزگاروں کو خوب جانتا ہے ۔
آپ سے جہاد میں شریک نہ ہونے کی رخصت صرف وہی لوگ چاہیں گے جو اللہ پر اور یوم آخرت پر ایمان نہیں رکھتے اور ان کے دل شک میں پڑے ہوئے ہیں سو وہ اپنے شک میں حیران و سرگرداں ہیں ۔
اگر انہوں نے واقعی جہاد کے لئے نکلنے کا ارادہ کیا ہوتا تو وہ اس کے لئے کچھ نہ کچھ سامان تو ضرور مہیا کر لیتے لیکن حقیقت یہ ہے کہ ان کے کذب و منافقت کے باعث اللہ نے ان کا جہاد کے لئے کھڑے ہونا ہی ناپسند فرمایا سو اس نے انہیں وہیں روک دیا اور ان سے کہہ دیا گیا کہ تم جہاد سے جی چرا کر بیٹھ رہنے والوں کے ساتھ بیٹھے رہو ۔
اگر وہ تم میں شامل ہو کر نکل کھڑے ہوتے تو تمہارے لئے محض شر و فساد ہی بڑھاتے اور تمہارے درمیان بگاڑ پیدا کرنے کے لئے دوڑ دھوپ کرتے وہ تمہارے اندر فتنہ بپا کرنا چاہتے ہیں اور تم میں اب بھی ان کے بعض جاسوس موجود ہیں ، اور اللہ ظالموں سے خوب واقف ہے ۔
درحقیقت وہ پہلے بھی فتنہ پردازی میں کوشاں رہے ہیں اور آپ کے کام الٹ پلٹ کرنے کی تدبیریں کرتے رہے ہیں یہاں تک کہ حق آپہنچا اور اللہ کا حکم غالب ہو گیا اور وہ اسے ناپسند ہی کرتے رہے ۔
اور ان میں سے وہ شخص بھی ہے جو کہتا ہے کہ آپ مجھے اجازت دے دیجئے کہ میں جہاد پر جانے کی بجائے گھر ٹھہرا رہوں اور مجھے فتنہ میں نہ ڈالئے ، سن لو ! کہ وہ فتنہ میں تو خود ہی گر پڑے ہیں ، اور بیشک جہنم کافروں کو گھیرے ہوئے ہے ۔
اگر آپ کو کوئی بھلائی یا آسائش پہنچتی ہے تو وہ انہیں بری لگتی ہے اور اگر آپ کو مصیبت یا تکلیف پہنچتی ہے تو کہتے ہیں کہ ہم نے تو پہلے سے ہی اپنے کام میں احتیاط کو اختیار کر لیا تھا اور خوشیاں مناتے ہوئے پلٹتے ہیں ۔
اے حبیب ! آپ فرما دیجئے کہ ہمیں ہرگز کچھ نہیں پہنچے گا مگر وہی کچھ جو اللہ نے ہمارے لئے لکھ دیا ہے ، وہی ہمارا کارساز ہے اور اللہ ہی پر ایمان والوں کو بھروسہ کرنا چاہیے ۔
آپ فرما دیں : کیا تم ہمارے حق میں دو بھلائیوں یعنی فتح اور شہادت میں سے ایک ہی کا انتظار کر رہے ہو کہ ہم شہید ہوتے ہیں یا غازی بن کر لوٹتے ہیں ؟ اور ہم تمہارے حق میں تمہاری منافقت کے باعث اس بات کا انتظار کر رہے ہیں کہ اللہ اپنی بارگاہ سے تمہیں خصوصی عذاب پہنچاتا ہے یا ہمارے ہاتھوں سے ۔ سو تم بھی انتظار کرو ہم بھی تمہارے ساتھ منتظر ہیں کہ کس کا انتظار نتیجہ خیز ہے ۔
فرما دیجئے : تم خوشی سے خرچ کرو یا ناخوشی سے تم سے ہرگز وہ مال قبول نہیں کیا جائے گا ، بیشک تم نافرمان لوگ ہو ۔
اور ان سے ان کے نفقات یعنی صدقات کے قبول کئے جانے میں کوئی اور چیز انہیں مانع نہیں ہوئی سوائے اس کے کہ وہ اللہ اور اس کے رسول صلی اللہ علیہ وآلہ وسلم کے منکر ہیں اور وہ نماز کی ادائیگی کے لئے نہیں آتے مگر کاہلی و بے رغبتی کے ساتھ اور وہ اللہ کی راہ میں خرچ بھی نہیں کرتے مگر اس حال میں کہ وہ ناخوش ہوتے ہیں ۔
سو آپ کو نہ تو ان کے اموال تعجب میں ڈالیں اور نہ ہی ان کی اولاد ۔ بس اللہ تو یہ چاہتا ہے کہ انہیں انہی چیزوں کی وجہ سے دنیوی زندگی میں عذاب دے اور ان کی جانیں اس حال میں نکلیں کہ وہ کافر ہوں ۔
اور وہ اس قدر بزدل ہیں کہ اللہ کی قسمیں کھاتے ہیں کہ وہ تم ہی میں سے ہیں حالانکہ وہ تم میں سے نہیں لیکن وہ ایسے لوگ ہیں جو اپنے نفاق کے ظاہر ہونے اور اس کے انجام سے ڈرتے ہیں اس لئے وہ بصورت تقیہ اپنا مسلمان ہونا ظاہر کرتے ہیں ۔
ان کی کیفیت یہ ہے کہ اگر وہ کوئی پناہ گاہ یا غار یا سرنگ پا لیں تو انتہائی تیزی سے بھاگتے ہوئے اس کی طرف پلٹ جائیں اور آپ کے ساتھ ایک لمحہ بھی نہ رہیں مگر اس وقت وہ مجبور ہیں اس لئے جھوٹی وفاداری جتلاتے ہیں ۔
اور ان ہی میں سے بعض ایسے ہیں جو صدقات کی تقسیم میں آپ پر طعنہ زنی کرتے ہیں ، پھر اگر انہیں ان صدقات میں سے کچھ دے دیا جائے تو وہ راضی ہو جائیں اور اگر انہیں اس میں سے کچھ نہ دیا جائے تو وہ فورا خفا ہو جاتے ہیں ۔
اور کیا ہی اچھا ہوتا اگر وہ لوگ اس پر راضی ہو جاتے جو ان کو اللہ اور اس کے رسول صلی اللہ علیہ وآلہ وسلم نے عطا فرمایا تھا اور کہتے کہ ہمیں اللہ کافی ہے ۔ عنقریب ہمیں اللہ اپنے فضل سے اور اس کا رسول صلی اللہ علیہ وآلہ وسلم مزید عطا فرمائے گا ۔ بیشک ہم اللہ ہی کی طرف راغب ہیں اور رسول صلی اللہ علیہ وآلہ وسلم اسی کا واسطہ اور وسیلہ ہے ، اس کا دینا بھی اللہ ہی کا دینا ہے ۔ اگر یہ عقیدہ رکھتے اور طعنہ زنی نہ کرتے تو یہ بہتر ہوتا ۔
بیشک صدقات زکوٰۃ محض غریبوں اور محتاجوں اور ان کی وصولی پر مقرر کئے گئے کارکنوں اور ایسے لوگوں کے لئے ہیں جن کے دلوں میں اسلام کی الفت پیدا کرنا مقصود ہو اور مزید یہ کہ انسانی گردنوں کو غلامی کی زندگی سے آزاد کرانے میں اور قرض داروں کے بوجھ اتارنے میں اور اللہ کی راہ میں اور مسافروں پر زکوٰۃ کا خرچ کیا جانا حق ہے ۔ یہ سب اللہ کی طرف سے فرض کیا گیا ہے ، اور اللہ خوب جاننے والا بڑی حکمت والا ہے ۔
اور ان منافقوں میں سے وہ لوگ بھی ہیں جو نبی مکرم صلی اللہ علیہ وآلہ وسلم کو ایذا پہنچاتے ہیں اور کہتے ہیں : وہ تو کان کے کچے ہیں ۔ فرما دیجئے : تمہارے لئے بھلائی کے کان ہیں ۔ وہ اللہ پر ایمان رکھتے ہیں اور اہل ایمان کی باتوں پر یقین کرتے ہیں اور تم میں سے جو ایمان لے آئے ہیں ان کے لئے رحمت ہیں ، اور جو لوگ رسول اللہ صلی اللہ علیہ وآلہ وسلم کو اپنی بدعقیدگی ، بدگمانی اور بدزبانی کے ذریعے اذیت پہنچاتے ہیں ان کے لئے دردناک عذاب ہے ۔
مسلمانو ! یہ منافقین تمہارے سامنے اللہ کی قسمیں کھاتے ہیں تاکہ تمہیں راضی رکھیں حالانکہ اللہ اور اس کا رسول صلی اللہ علیہ وآلہ وسلم زیادہ حقدار ہے کہ وہ اسے راضی کریں اگر یہ لوگ ایمان والے ہوتے تو یہ حقیقت جان لیتے اور رسول صلی اللہ علیہ وآلہ وسلم کو راضی کرتے ، رسول صلی اللہ علیہ وآلہ وسلم کے راضی ہونے سے ہی اللہ راضی ہو جاتا ہے کیونکہ دونوں کی رضا ایک ہے ۔
کیا وہ نہیں جانتے کہ جو شخص اللہ اور اس کے رسول صلی اللہ علیہ وآلہ وسلم کی مخالفت کرتا ہے تو اس کے لئے دوزخ کی آگ مقرر ہے جس میں وہ ہمیشہ رہنے والا ہے ، یہ زبردست رسوائی ہے ۔
منافقین اس بات سے ڈرتے ہیں کہ مسلمانوں پر کوئی ایسی سورت نازل کر دی جائے جو انہیں ان باتوں سے خبردار کر دے جو ان منافقوں کے دلوں میں مخفی ہیں ۔ فرما دیجئے : تم مذاق کرتے رہو ، بیشک اللہ وہ بات ظاہر فرمانے والا ہے جس سے تم ڈر رہے ہو ۔
اور اگر آپ ان سے دریافت کریں تو وہ ضرور یہی کہیں گے کہ ہم تو صرف سفر کاٹنے کے لئے بات چیت اور دل لگی کرتے تھے ۔ فرما دیجئے : کیا تم اللہ اور اس کی آیتوں اور اس کے رسول صلی اللہ علیہ وآلہ وسلم کے ساتھ مذاق کر رہے تھے ۔
اب تم معذرت مت کرو ، بیشک تم اپنے ایمان کے اظہار کے بعد کافر ہو گئے ہو ، اگر ہم تم میں سے ایک گروہ کو معاف بھی کر دیں تب بھی دوسرے گروہ کو عذاب دیں گے اس وجہ سے کہ وہ مجرم تھے ۔
منافق مرد اور منافق عورتیں ایک دوسرے کی جنس سے ہیں ۔ یہ لوگ بری باتوں کا حکم دیتے ہیں اور اچھی باتوں سے روکتے ہیں اور اپنے ہاتھ اللہ کی راہ میں خرچ کرنے سے بند رکھتے ہیں ، انہوں نے اللہ کو فراموش کر دیا تو اللہ نے انہیں فراموش کر دیا ، بیشک منافقین ہی نافرمان ہیں ۔
اللہ نے منافق مردوں اور منافق عورتوں اور کافروں سے آتش دوزخ کا وعدہ فرما رکھا ہے وہ اس میں ہمیشہ رہیں گے ، وہ آگ انہیں کافی ہے ، اور اللہ نے ان پر لعنت کی ہے اور ان کے لئے ہمیشہ برقرار رہنے والا عذاب ہے ۔
اے منافقو ! تم ان لوگوں کی مثل ہو جو تم سے پہلے تھے ۔ وہ تم سے بہت زیادہ طاقتور اور مال و اولاد میں کہیں زیادہ بڑھے ہوئے تھے ۔ پس وہ اپنے دنیوی حصے سے فائدہ اٹھا چکے سو تم بھی اپنے حصے سے اسی طرح فائدہ اٹھا رہے ہو جیسے تم سے پہلے لوگوں نے لذت دنیا کے اپنے مقررہ حصے سے فائدہ اٹھایا تھا نیز تم بھی اسی طرح باطل میں داخل اور غلطاں ہو جیسے وہ باطل میں داخل اور غلطاں تھے ۔ ان لوگوں کے اعمال دنیا اور آخرت میں برباد ہو گئے اور وہی لوگ خسارے میں ہیں ۔
کیا ان کے پاس ان لوگوں کی خبر نہیں پہنچی جو ان سے پہلے تھے ، قوم نوح اور عاد اور ثمود اور قوم ابراہیم اور باشندگان مدین اور ان بستیوں کے مکین جو الٹ دی گئیں ، ان کے پاس بھی ان کے رسول واضح نشانیاں لے کر آئے تھے مگر انہوں نے نافرمانی کی پس اللہ تو ایسا نہ تھا کہ ان پر ظلم کرتا لیکن وہ انکار حق کے باعث اپنے اوپر خود ہی ظلم کرتے تھے ۔
اور اہل ایمان مرد اور اہل ایمان عورتیں ایک دوسرے کے رفیق و مددگار ہیں ۔ وہ اچھی باتوں کا حکم دیتے ہیں اور بری باتوں سے روکتے ہیں اور نماز قائم رکھتے ہیں اور زکوٰۃ ادا کرتے ہیں اور اللہ اور اس کے رسول صلی اللہ علیہ وآلہ وسلم کی اطاعت بجا لاتے ہیں ، ان ہی لوگوں پر اللہ عنقریب رحم فرمائے گا ، بیشک اللہ بڑا غالب بڑی حکمت والا ہے ۔
اللہ نے مومن مردوں اور مومن عورتوں سے جنتوں کا وعدہ فرما لیا ہے جن کے نیچے سے نہریں بہہ رہی ہیں ، وہ ان میں ہمیشہ رہنے والے ہیں اور ایسے پاکیزہ مکانات کا بھی وعدہ فرمایا ہے جوجنت کے خاص مقام پر سدا بہار باغات میں ہیں ، اور پھر اللہ کی رضا اور خوشنودی ان سب نعمتوں سے بڑھ کر ہے جو بڑے اجر کے طور پر نصیب ہوگی ، یہی زبردست کامیابی ہے ۔
اے نبی معظم ! آپ کافروں اور منافقوں سے جہاد کریں اور ان پر سختی کریں ، اور ان کا ٹھکانا دوزخ ہے ، اور وہ برا ٹھکانا ہے ۔
یہ منافقین اللہ کی قسمیں کھاتے ہیں کہ انہوں نے کچھ نہیں کہا حالانکہ انہوں نے یقینا کلمہ کفر کہا اور وہ اپنے اسلام کو ظاہر کرنے کے بعد کافر ہو گئے اور انہوں نے کئی اذیت رساں باتوں کا ارادہ بھی کیا تھا جنہیں وہ نہ پا سکے اور وہ اسلام اور رسول صلی اللہ علیہ وآلہ وسلم کے عمل میں سے اور کسی چیز کو ناپسند نہ کر سکے سوائے اس کے کہ انہیں اللہ اور اس کے رسول صلی اللہ علیہ وآلہ وسلم نے اپنے فضل سے غنی کر دیا تھا ، سو اگر یہ اب بھی توبہ کر لیں تو ان کے لئے بہتر ہے اور اگر اسی طرح روگرداں رہیں تو اللہ انہیں دنیا اور آخرت دونوں زندگیوں میں دردناک عذاب میں مبتلا فرمائے گا اور ان کے لئے زمین میں نہ کوئی دوست ہوگا اور نہ کوئی مددگار ۔
اور ان منافقوں میں بعض وہ بھی ہیں جنہوں نے اللہ سے عہد کیا تھا کہ اگر اس نے ہمیں اپنے فضل سے دولت عطا فرمائی تو ہم ضرور اس کی ر اہ میں خیرات کریں گے اور ہم ضرور نیکو کاروں میں سے ہو جائیں گے ۔
پس جب اس نے انہیں اپنے فضل سے دولت بخشی تو وہ اس میں بخل کرنے لگے اور وہ اپنے عہد سے روگردانی کرتے ہوئے پھر گئے ۔
پس اس نے ان کے دلوں میں نفاق کو ان کے اپنے بخل کا انجام بنا دیا اس دن تک کہ جب وہ اس سے ملیں گے اس وجہ سے کہ انہوں نے اللہ سے اپنے کئے ہوئے عہد کی خلاف ورزی کی اور اس وجہ سے بھی کہ وہ کذب بیانی کیا کرتے تھے ۔
کیا انہیں معلوم نہیں کہ اللہ ان کے بھید اور ان کی سرگوشیاں جانتا ہے اور یہ کہ اللہ سب غیب کی باتوں کو بہت خوب جاننے والا ہے ۔
جو لوگ برضا و رغبت خیرات دینے والے مومنوں پر ان کے صدقات میں ریاکاری و مجبوری کا الزام لگاتے ہیں اور ان نادار مسلمانوں پر بھی عیب لگاتے ہیں جو اپنی محنت و مشقت کے سوا کچھ زیادہ مقدور نہیں پاتے سو یہ ان کے جذبۂ انفاق کا بھی مذاق اڑاتے ہیں ، اللہ انہیں ان کے تمسخر کی سزا دے گا اور ان کے لئے دردناک عذاب ہے ۔
آپ خواہ ان بدبخت ، گستاخ اور آپ کی شان میں طعنہ زنی کرنے والے منافقوں کے لئے بخشش طلب کریں یا ان کے لئے بخشش طلب نہ کریں ، اگر آپ اپنی طبعی شفقت اور عفو و درگزر کی عادت کریمانہ کے پیش نظر ان کے لئے ستر مرتبہ بھی بخشش طلب کریں تو بھی اللہ انہیں ہرگز نہیں بخشے گا ، یہ اس وجہ سے کہ انہوں نے اللہ اور اس کے رسول صلی اللہ علیہ وآلہ وسلم کے ساتھ کفر کیا ہے ، اور اللہ نافرمان قوم کو ہدایت نہیں فرماتا ۔
رسول اللہ صلی اللہ علیہ وآلہ وسلم کی مخالفت کے باعث جہاد سے پیچھے رہ جانے والے یہ منافق اپنے بیٹھ رہنے پر خوش ہو رہے ہیں وہ اس بات کو ناپسند کرتے تھے کہ اپنے مالوں اور اپنی جانوں سے اللہ کی راہ میں جہاد کریں اور کہتے تھے کہ اس گرمی میں نہ نکلو ، فرما دیجئے : دوزخ کی آگ سب سے زیادہ گرم ہے ، اگر وہ سمجھتے ہوتے تو کیا ہی اچھا ہوتا ۔
پس انہیں چاہیئے کہ تھوڑا ہنسیں اور زیادہ روئیں کیونکہ آخرت میں انہیں زیادہ رونا ہے یہ اس کا بدلہ ہے جو وہ کماتے تھے ۔
پس اے حبیب ! اگر اللہ آپ کو غزوۂ تبوک سے فارغ ہونے کے بعد ان منافقین میں سے کسی گروہ کی طرف دوبارہ واپس لے جائے اور وہ آپ سے آئندہ کسی اور غزوہ کے موقع پر جہاد کے لئے نکلنے کی اجازت چاہیں تو ان سے فرما دیجئے گا کہ اب تم میرے ساتھ کبھی بھی ہرگز نہ نکلنا اور تم میرے ساتھ ہو کر کبھی بھی ہرگز دشمن سے جنگ نہ کرنا کیونکہ تم پہلی مرتبہ جہاد چھوڑ کر پیچھے بیٹھے رہنے سے خوش ہوئے تھے سو اب بھی پیچھے بیٹھے رہ جانے والوں کے ساتھ بیٹھے رہو ۔
اور آپ کبھی بھی ان منافقوں میں سے جو کوئی مر جائے اس کے جنازے پر نماز نہ پڑھیں اور نہ ہی آپ اس کی قبر پر کھڑے ہوں کیونکہ آپ کا کسی جگہ قدم رکھنا بھی رحمت و برکت کا باعث ہوتا ہے اور یہ آپ کی رحمت و برکت کے حق دار نہیں ہیں ۔ بیشک انہوں نے اللہ اور اس کے رسول صلی اللہ علیہ وآلہ وسلم کے ساتھ کفر کیا اور وہ نافرمان ہونے کی حالت میں ہی مر گئے ۔
اور ان کے مال اور ان کی اولاد آپ کو تعجب میں نہ ڈالیں ۔ اللہ فقط یہ چاہتا ہے کہ ان چیزوں کے ذریعے انہیں دنیا میں بھی عذاب دے اور ان کی جانیں اس حال میں نکلیں کہ وہ کافر ہی ہوں ۔
اور جب کوئی ایسی سورت نازل کی جاتی ہے کہ تم اللہ پر ایمان لاؤ اور اس کے رسول صلی اللہ علیہ وآلہ وسلم کی معیت میں جہاد کرو تو ان میں سے دولت اور طاقت والے لوگ آپ سے رخصت چاہتے ہیں اور کہتے ہیں : آپ ہمیں چھوڑ دیں ہم پیچھے بیٹھے رہنے والوں کے ساتھ ہو جائیں ۔
انہوں نے یہ پسند کیا کہ وہ پیچھے رہ جانے والی عورتوں ، بچوں اور معذوروں کے ساتھ ہو جائیں اور ان کے دلوں پر مہر لگا دی گئی ہے سو وہ کچھ نہیں سمجھتے ۔
لیکن رسول صلی اللہ علیہ وآلہ وسلم اور جو لوگ ان کے ساتھ ایمان لائے اپنے مالوں اور اپنی جانوں کے ساتھ جہاد کرتے ہیں اور انہی لوگوں کے لئے سب بھلائیاں ہیں اور وہی لوگ مراد پانے والے ہیں ۔
اللہ نے ان کے لئے جنتیں تیار فرما رکھی ہیں جن کے نیچے سے نہریں جاری ہیں وہ ان میں ہمیشہ رہنے والے ہیں ، یہی بہت بڑی کامیابی ہے ۔
اور صحرا نشینوں میں سے کچھ بہانہ ساز معذرت کرنے کے لئے دربار رسالت صلی اللہ علیہ وآلہ وسلم میں آئے تاکہ انہیں بھی رخصت دے دی جائے ، اور وہ لوگ جنہوں نے اپنے دعویٰ ایمان میں اللہ اور اس کے رسول صلی اللہ علیہ وآلہ وسلم سے جھوٹ بولا تھا جہاد چھوڑ کر پیچھے بیٹھے رہے ، عنقریب ان میں سے ان لوگوں کو جنہوں نے کفر کیا دردناک عذاب پہنچے گا ۔
ضعیفوں کمزوروں پر کوئی گناہ نہیں اور نہ بیماروں پر اور نہ ہی ایسے لوگوں پر ہے جو اس قدر وسعت بھی نہیں پاتے جسے خرچ کریں جبکہ وہ اللہ اور اس کے رسول صلی اللہ علیہ وآلہ وسلم کے لئے خالص و مخلص ہو چکے ہوں ، نیکوکاروں یعنی صاحبان احسان پر الزام کی کوئی راہ نہیں اور اللہ بڑا بخشنے والا نہایت مہربان ہے ۔
اور نہ ایسے لوگوں پر طعنہ و الزام کی راہ ہے جبکہ وہ آپ کی خدمت میں اس لئے حاضر ہوئے کہ آپ انہیں جہاد کے لئے سوار کریں کیونکہ ان کے پاس اپنی کوئی سواری نہ تھی تو آپ نے فرمایا : میں بھی کوئی زائد سواری نہیں پاتا ہوں جس پر تمہیں سوار کر سکوں ، تو وہ آپ کے اذن سے اس حالت میں لوٹے کہ ان کی آنکھیں جہاد سے محرومی کے غم میں اشکبار تھیں کہ افسوس وہ اس قدر زاد راہ نہیں پاتے جسے وہ خرچ کر سکیں اور شریک جہاد ہو سکیں ۔
الزام کی راہ تو فقط ان لوگوں پر ہے جو آپ سے رخصت طلب کرتے ہیں حالانکہ وہ مال دار ہیں ، وہ اس بات سے خوش ہیں کہ وہ پیچھے رہ جانے والی عورتوں اور معذوروں کے ساتھ رہیں اور اللہ نے ان کے دلوں پر مہر لگا دی ہے ، سو وہ جانتے ہی نہیں کہ حقیقی سود و زیاں کیا ہے ۔
اے مسلمانو ! وہ تم سے عذر خواہی کریں گے جب تم ان کی طرف اس سفر تبوک سے پلٹ کر جاؤ گے ، اے حبیب ! آپ فرما دیجئے : بہانے مت بناؤ ہم ہرگز تمہاری بات پر یقین نہیں کریں گے ، ہمیں اﷲ نے تمہارے حالات سے باخبر کردیا ہے ، اور اب آئندہ تمہارا عمل دنیا میں بھی اﷲ دیکھے گا اور اس کا رسول صلی اللہ علیہ وآلہ وسلم بھی دیکھے گا پھر تم آخرت میں بھی ہر پوشیدہ اور ظاہر کو جاننے والے رب کی طرف لوٹائے جاؤ گے تو وہ تمہیں ان تمام اعمال سے خبردار فرما دے گا جو تم کیا کرتے تھے ۔
اب وہ تمہارے لئے اﷲ کی قسمیں کھائیں گے جب تم ان کی طرف پلٹ کر جاؤ گے تاکہ تم ان سے درگزر کرو ، پس تم ان کی طرف التفات ہی نہ کرو بیشک وہ پلید ہیں اور ان کا ٹھکانا جہنم ہے یہ اس کا بدلہ ہے جو وہ کمایا کرتے تھے ۔
یہ تمہارے لئے قسمیں کھاتے ہیں تاکہ تم ان سے راضی ہو جاؤ ، سو اے مسلمانو ! اگرتم ان سے راضی بھی ہوجاؤ تو بھی اﷲ نافرمان قو م سے راضی نہیں ہوگا ۔
یہ دیہاتی لوگ سخت کافر اور سخت منافق ہیں اور اپنے کفر و نفاق کی شدت کے باعث اسی قابل ہیں کہ وہ ان حدود و احکام سے جاہل رہیں جو اللہ نے اپنے رسول صلی اللہ علیہ وآلہ وسلم پر نازل فرمائے ہیں ، اور اﷲ خوب جاننے والا ، بڑی حکمت والا ہے ۔
اور ان دیہاتی گنواروں میں سے وہ شخص بھی ہے جو اس مال کو تاوان قرار دیتا ہے جسے وہ راہ خدا میں خرچ کرتا ہے اور تم پر زمانہ کی گردشوں یعنی مصائب و آلام کا انتظار کرتا رہتا ہے ، بلا و مصیبت کی بری گردش انہی پر ہے ، اور اﷲ خوب سننے والا خوب جاننے والا ہے ۔
اور بادیہ نشینوں میں ہی وہ شخص بھی ہے جو اﷲ پر اور یوم آخرت پر ایمان رکھتا ہے اور جو کچھ راہ خدا میں خرچ کرتاہے اسے اﷲ کے حضور تقرب اور رسول صلی اللہ علیہ وآلہ وسلم کی رحمت بھری دعائیں لینے کا ذریعہ سمجھتا ہے ، سن لو ! بیشک وہ ان کے لئے باعث قرب الٰہی ہے ، جلد ہی اﷲ انہیں اپنی رحمت میں داخل فرما دے گا ۔ بیشک اللہ بڑا بخشنے والا نہایت مہربان ہے ۔
اور مہاجرین اور ان کے مددگار انصار میں سے سبقت لے جانے والے ، سب سے پہلے ایمان لانے والے اور درجۂ احسان کے ساتھ ان کی پیروی کرنے والے ، اللہ ان سب سے راضی ہوگیا اور وہ سب اس سے راضی ہوگئے اور اس نے ان کے لئے جنتیں تیار فرما رکھی ہیں جن کے نیچے نہریں بہہ رہی ہیں ، وہ ان میں ہمیشہ ہمیشہ رہنے والے ہیں ، یہی زبردست کامیابی ہے ۔
اور مسلمانو ! تمہارے گرد و نواح کے دیہاتی گنواروں میں بعض منافق ہیں اور بعض باشندگان مدینہ بھی ، یہ لوگ نفاق پر اڑے ہوئے ہیں ، آپ انہیں اب تک نہیں جانتے ، ہم انہیں جانتے ہیں بعد میں حضور صلی اللہ علیہ وآلہ وسلم کو بھی جملہ منافقین کا علم اور معرفت عطا کر دی گئی ۔ عنقریب ہم انہیں دو مرتبہ دنیا ہی میں عذاب دیں گےپھر وہ قیامت میں بڑے عذاب کی طرف پلٹائے جائیں گے ۔
اور دوسرے وہ لو گ کہ جنہوں نے اپنے گناہوں کا اعتراف کر لیا ہے انہوں نے کچھ نیک عمل اور دوسرے برے کاموں کو غلطی سے ملا جلا دیا ہے ، قریب ہے کہ اﷲ ان کی توبہ قبول فرمالے ، بیشک اﷲ بڑا بخشنے والا نہایت مہربان ہے ۔
آپ ان کے اموال میں سے صدقہ زکوٰۃ وصول کیجئے کہ آپ اس صدقہ کے باعث انہیں گناہوں سے پاک فرما دیں اور انہیں ایمان و مال کی پاکیزگی سے برکت بخش دیں اور ان کے حق میں دعا فرمائیں ، بیشک آپ کی دعا ان کے لئے باعث تسکین ہے ، اور اﷲ خوب سننے والا خوب جاننے والا ہے ۔
کیا وہ نہیں جانتے کہ بیشک اﷲ ہی تو اپنے بندوں سے ان کی توبہ قبول فرماتا ہے اور صدقات یعنی زکوٰۃ و خیرات اپنے دست قدرت سے وصول فرماتا ہے اور یہ کہ اﷲ ہی بڑا توبہ قبول فرمانے والا نہایت مہربان ہے ؟ ۔
اور فرما دیجئے : تم عمل کرو ، سو عنقریب تمہارے عمل کو اﷲ بھی دیکھ لے گا اور اس کا رسول صلی اللہ علیہ وآلہ وسلم بھی اور اہل ایمان بھی ، اور تم عنقریب ہر پوشیدہ اور ظاہر کو جاننے والے رب کی طرف لوٹائے جاؤ گے ، سو وہ تمہیں ان اعمال سے خبردار فرما دے گا جو تم کرتے رہتے تھے ۔
اور کچھ دوسرے بھی ہیں جو اللہ کے آئندہ حکم کے لئے مؤخر رکھے گئے ہیں وہ یا تو انہیں عذاب دے گا یا ان کی توبہ قبول فرمالے گا ، اور اﷲ خوب جاننے والا بڑی حکمت والا ہے ۔
اور منافقین میں سے وہ بھی ہیں جنہوں نے ایک مسجد تیار کی ہے مسلمانوں کو نقصان پہنچانے اور کفر کو تقویت دینے اور اہل ایمان کے درمیان تفرقہ پیدا کرنے اور اس شخص کی گھات کی جگہ بنانے کی غرض سے جو اﷲ اور اس کے رسول صلی اللہ علیہ وآلہ وسلم سے پہلے ہی سے جنگ کر رہا ہے ، اور وہ ضرور قسمیں کھائیں گے کہ ہم نے اس مسجد کے بنانے سے سوائے بھلائی کے اور کوئی ارادہ نہیں کیا ، اور اﷲ گواہی دیتا ہے کہ وہ یقینا جھوٹے ہیں ۔
اے حبیب ! آپ اس مسجد کے نام پر بنائی گئی عمارت میں کبھی بھی کھڑے نہ ہوں ۔ البتہ وہ مسجد ، جس کی بنیاد پہلے ہی دن سے تقوٰی پر رکھی گئی ہے ، حق دار ہے کہ آپ اس میں قیام فرما ہوں ۔ اس میں ایسے لوگ ہیں جو ظاہرا و باطنا پاک رہنے کو پسند کرتے ہیں ، اور اﷲ طہارت شعار لوگوں سے محبت فرماتا ہے ۔
بھلا وہ شخص جس نے اپنی عمارت یعنی مسجد کی بنیاد اللہ سے ڈرنے او ر اس کی رضا و خوشنودی پر رکھی ، بہتر ہے یا وہ شخص جس نے اپنی عمارت کی بنیاد ایسے گڑھے کے کنارے پر رکھی جو گرنے والا ہے ۔ سو وہ عمارت اس معمار کے ساتھ ہی آتش دوزخ میں گر پڑی ، اور اللہ ظالم لوگوں کو ہدایت نہیں فرماتا ۔
ان کی عمارت جسے انہوں نے مسجد کے نام پر بنا رکھا ہے ہمیشہ ان کے دلوں میں شک اور نفاق کے باعث کھٹکتی رہے گی سوائے اس کے کہ ان کے دل مسلسل خراش کی وجہ سے پارہ پارہ ہو جائیں ، اور اﷲ خوب جاننے والا بڑی حکمت والا ہے ۔
بیشک اﷲ نے اہل ایمان سے ان کی جانیں اور ان کے مال ، ان کے لئے جنت کے عوض خرید لئے ہیں ، اب وہ اللہ کی راہ میں قتال کرتے ہیں ، سو وہ حق کی خاطر قتل کرتے ہیں اور خود بھی قتل کئے جاتے ہیں ۔ اﷲ نے اپنے ذمۂ کرم پر پختہ وعدہ لیا ہے ، تورات میں بھی انجیل میں بھی اور قرآن میں بھی ، اور کون اپنے وعدہ کو اﷲ سے زیادہ پورا کرنے والا ہے ، سو ایمان والو ! تم اپنے سودے پر خوشیاں مناؤ جس کے عوض تم نے جان و مال کو بیچا ہے ، اور یہی تو زبردست کامیابی ہے ۔
یہ مومنین جنہوں نے اللہ سے اخروی سودا کر لیا ہے توبہ کرنے والے ، عبادت گذار ، اللہ کی حمد و ثنا کرنے والے ، دنیوی لذتوں سے کنارہ کش روزہ دار ، خشوع و خضوع سے رکوع کرنے والے ، قرب الٰہی کی خاطر سجود کرنے والے ، نیکی کاحکم کرنے والے اور برائی سے روکنے والے اور اللہ کی مقرر کردہ حدود کی حفاظت کرنے والے ہیں ، اور ان اہل ایمان کو خوشخبری سنا دیجئے ۔
نبی صلی اللہ علیہ وآلہ وسلم اور ایمان والوں کی شان کے لائق نہیں کہ مشرکوں کے لئے دعائے مغفرت کریں اگرچہ وہ قرابت دار ہی ہوں اس کے بعد کہ ان کے لئے واضح ہو چکا کہ وہ مشرکین اہل جہنم ہیں ۔
اور ابراہیم علیہ السلام کا اپنے باپ یعنی چچا آزر ، جس نے آپ کو پالا تھا کے لئے دعائے مغفرت کرنا صرف اس وعدہ کی غرض سے تھا جو وہ اس سے کر چکے تھے ، پھر جب ان پر یہ ظاہر ہوگیا کہ وہ اللہ کا دشمن ہے تو وہ اس سے بے زار ہوگئے اس سے لاتعلق ہوگئے اور پھر کبھی اس کے حق میں دعا نہ کی ۔ بیشک ابراہیم علیہ السلام بڑے دردمند گریہ و زاری کرنے والے اور نہایت بردبار تھے ۔
اور اللہ کی شان نہیں کہ وہ کسی قوم کو گمراہ کر دے اس کے بعد کہ اس نے انہیں ہدایت سے نواز دیا ہو ، یہاں تک کہ وہ ان کے لئے وہ چیزیں واضح فرما دے جن سے انہیں پرہیزکرنا چاہئے ، بیشک اﷲ ہر چیز کو خوب جاننے والا ہے ۔
بیشک اللہ ہی کے لئے آسمانوں اور زمین کی ساری بادشاہی ہے ، وہی جلاتا اور مارتا ہے ، اور تمہارے لئے اﷲ کے سوا نہ کوئی دوست ہے اور نہ کوئی مددگار جو امر الہٰی کے خلاف تمہاری حمایت کر سکے ۔
یقینا اﷲ نے نبی معظم صلی اللہ علیہ وآلہ وسلم پر رحمت سے توجہ فرمائی اور ان مہاجرین اور انصار پر بھی جنہوں نے غزوۂ تبوک کی مشکل گھڑی میں بھی آپ صلی اللہ علیہ وآلہ وسلم کی پیروی کی اس صورت حال کے بعد کہ قریب تھا کہ ان میں سے ایک گروہ کے دل پھر جاتے ، پھر وہ ان پر لطف و رحمت سے متوجہ ہوا ، بیشک وہ ان پر نہایت شفیق ، نہایت مہربان ہے ۔
اور ان تینوں شخصوں پر بھی نظر رحمت فرما دی جن کے فیصلہ کو مؤخر کیا گیا تھا یہاں تک کہ جب زمین باوجود کشادگی کے ان پر تنگ ہوگئی اور خود ان کی جانیں بھی ان پر دوبھر ہوگئیں اور انہیں یقین ہوگیا کہ اﷲ کے عذاب سے پناہ کا کوئی ٹھکانا نہیں بجز اس کی طرف رجوع کے ، تب اﷲ ان پر لطف وکرم سے مائل ہوا تاکہ وہ بھی توبہ و رجوع پر قائم رہیں ، بیشک اﷲ ہی بڑا توبہ قبول فرمانے والا ، نہایت مہربان ہے ۔
اے ایمان والو ! اﷲ سے ڈرتے رہو اور اہل صدق کی معیت میں شامل رہو ۔
اہل مدینہ اور ان کے گرد و نواح کے رہنے والے دیہاتی لوگوں کے لئے مناسب نہ تھا کہ وہ رسول اﷲ صلی اللہ علیہ وآلہ وسلم سے الگ ہو کر پیچھے رہ جائیں اور نہ یہ کہ ان کی جان مبارک سے زیادہ اپنی جانوں سے رغبت رکھیں ، یہ حکم اس لئے ہے کہ انہیں اﷲ کی راہ میں جو پیاس بھی لگتی ہے اور جو مشقت بھی پہنچتی ہے اور جو بھوک بھی لگتی ہے اور جو کسی ایسی جگہ پر چلتے ہیں جہاں کاچلنا کافروں کو غضبناک کرتا ہے اور دشمن سے جو کچھ بھی پاتے ہیں خواہ قتل اور زخم ہو یا مال غنیمت وغیرہ مگر یہ کہ ہر ایک بات کے بدلہ میں ان کے لئے ایک نیک عمل لکھا جاتا ہے ۔ بیشک اللہ نیکوکاروں کا اجر ضائع نہیں فرماتا ۔
اور نہ یہ کہ وہ مجاہدین تھوڑا خرچہ کرتے ہیں اور نہ بڑا اور نہ ہی کسی میدان کو راہ خدا میں طے کرتے ہیں مگر ان کے لئے یہ سب صرف و سفر لکھ دیا جاتا ہے تاکہ اللہ انہیں ہر اس عمل کی بہتر جزا دے جو وہ کیا کرتے تھے ۔
اور یہ تو ہو نہیں سکتا کہ سارے کے سارے مسلمان ایک ساتھ نکل کھڑے ہوں ، تو ان میں سے ہر ایک گروہ یا قبیلہ کی ایک جماعت کیوں نہ نکلے کہ وہ لوگ دین میں تفقہ یعنی خوب فہم و بصیرت حاصل کریں اور وہ اپنی قوم کو ڈرائیں جب وہ ان کی طرف پلٹ کر آئیں تاکہ وہ گناہوں اور نافرمانی کی زندگی سے بچیں ۔
اے ایمان والو ! تم کافروں میں سے ایسے لوگوں سے جنگ کرو جو تمہارے قریب ہیں یعنی جو تمہیں اور تمہارے دین کو براہ راست نقصان پہنچا رہے ہیں اور جہاد ایسا اور اس وقت ہو کہ وہ تمہارے اندر طاقت و شجاعت کی سختی پائیں ، اورجان لو کہ اللہ پرہیزگاروں کے ساتھ ہے ۔
اور جب بھی کوئی سورت نازل کی جاتی ہے تو ان منافقوں میں سے بعض شرارتا یہ کہتے ہیں کہ تم میں سے کون ہے جسے اس سورت نے ایمان میں زیادتی بخشی ہے ، پس جو لوگ ایمان لے آئے ہیں سو اس سورت نے ان کے ایمان کو زیادہ کردیا اور وہ اس کیفیت ایمانی پر خوشیاں مناتے ہیں ۔
اور جن لوگوں کے دلوں میں بیماری ہے تو اس سورت نے ان کی خباثت کفر و نفاق پر مزید پلیدی اور خباثت بڑھا دی اور وہ اس حالت میں مرے کہ کافر ہی تھے ۔
کیا وہ نہیں دیکھتے کہ وہ ہر سال میں ایک بار یا دو بار مصیبت میں مبتلا کئے جاتے ہیں پھر بھی وہ توبہ نہیں کرتے اور نہ ہی وہ نصیحت پکڑتے ہیں ۔
اورجب بھی کوئی سورت نازل کی جاتی ہے تو وہ ایک دوسرے کی طرف دیکھتے ہیں ، اور اشاروں سے پوچھتے ہیں کہ کیا تمہیں کوئی دیکھ تو نہیں رہا پھر وہ پلٹ جاتے ہیں ۔ اللہ نے ان کے دلوں کو پلٹ دیا ہے کیونکہ یہ وہ لوگ ہیں جو سمجھ نہیں رکھتے ۔
بیشک تمہارے پاس تم میں سے ایک باعظمت رسول صلی اللہ علیہ وآلہ وسلم تشریف لائے ۔ تمہارا تکلیف و مشقت میں پڑنا ان پر سخت گراں گزرتا ہے ۔ اے لوگو ! وہ تمہارے لئے بھلائی اور ہدایت کے بڑے طالب و آرزو مند رہتے ہیں اور مومنوں کے لئے نہایت ہی شفیق بے حد رحم فرمانے والے ہیں ۔
اگر ان بے پناہ کرم نوازیوں کے باوجود پھر بھی وہ روگردانی کریں تو فرما دیجئے : مجھے اللہ کافی ہے اس کے سوا کوئی معبود نہیں ، میں اسی پر بھروسہ کئے ہوئے ہوں اور وہ عرش عظیم کا مالک ہے ۔
الف ، لام ، را حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ، یہ حکمت والی کتاب کی آیتیں ہیں ۔
کیا یہ بات لوگوں کے لئے تعجب خیز ہے کہ ہم نے انہی میں سے ایک مرد کامل کی طرف وحی بھیجی کہ آپ بھولے بھٹکے ہوئے لوگوں کو عذاب الٰہی کا ڈر سنائیں اور ایمان والوں کو خوشخبری سنائیں کہ ان کے لئے ان کے رب کی بارگاہ میں بلند پایہ یعنی اونچا مرتبہ ہے ، کافر کہنے لگے : بیشک یہ شخص تو کھلا جادوگر ہے ۔
یقینا تمہارا رب اللہ ہے جس نے آسمانوں اور زمین کی بالائی و زیریں کائنات کو چھ دنوں یعنی چھ مدتوں یا مرحلوں میں تدریجا پیدا فرمایا پھر وہ عرش پر اپنی شان کے مطابق اپنے اقتدار کے ساتھ جلوہ افروز ہوا یعنی تخلیق کائنات کے بعد اس کے تمام عوالم اور اجرام میں اپنے قانون اور نظام کے اجراء کی صورت میں متمکن ہوا وہی ہر کام کی تدبیر فرماتا ہے یعنی ہر چیز کو ایک نظام کے تحت چلاتا ہے ۔ اس کے حضور اس کی اجازت کے بغیر کوئی سفارش کرنے والا نہیں ، یہی عظمت و قدرت والا اللہ تمہارا رب ہے ، سو تم اسی کی عبادت کرو ، پس کیا تم قبول نصیحت کے لئے غور نہیں کرتے ۔
لوگو ! تم سب کو اسی کی طرف لوٹ کر جانا ہے یہ اللہ کا سچا وعدہ ہے ۔ بیشک وہی پیدائش کی ابتداء کرتا ہے پھر وہی اسے دہرائے گا تاکہ ان لوگوں کو جو ایمان لائے اور نیک عمل کئے ، انصاف کے ساتھ جزا دے ، اور جن لوگوں نے کفر کیا ان کے لئے پینے کو کھولتا ہوا پانی اور دردناک عذاب ہے ، اس کا بدلہ جو وہ کفر کیا کرتے تھے ۔
وہی ہے جس نے سورج کو روشنی کا منبع بنایا اور چاند کو اس سے روشن کیا اور اس کے لئے کم و بیش دکھائی دینے کی منزلیں مقرر کیں تاکہ تم برسوں کا شمار اور اوقات کا حساب معلوم کر سکو ، اور اللہ نے یہ سب کچھ نہیں پیدا فرمایا مگر درست تدبیر کے ساتھ ، وہ ان کائناتی حقیقتوں کے ذریعے اپنی خالقیت ، وحدانیت اور قدرت کی نشانیاں ان لوگوں کے لئے تفصیل سے واضح فرماتا ہے جو علم رکھتے ہیں ۔
بیشک رات اور دن کے بدلتے رہنے میں اور ان جملہ چیزوں میں جو اللہ نے آسمانوں اور زمین میں پیدا فرمائی ہیں اسی طرح ان لوگوں کے لئے نشانیاں ہیں جو تقوٰی رکھتے ہیں ۔
بیشک جو لوگ ہم سے ملنے کی امید نہیں رکھتے اور دنیوی زندگی سے خوش ہیں اور اسی سے مطمئن ہوگئے ہیں اور جو ہماری نشانیوں سے غافل ہیں ۔
انہی لوگوں کا ٹھکانا جہنم ہے ان اعمال کے بدلہ میں جو وہ کماتے رہے ۔
بیشک جو لوگ ایمان لائے اور نیک عمل کرتے رہے انہیں ان کا رب ان کے ایمان کے باعث جنتوں تک پہنچا دے گا ، جہاں ان کی رہائش گاہوں کے نیچے سے نہریں بہہ رہی ہوں گی یہ ٹھکانے اخروی نعمت کے باغات میں ہوں گے ۔
نعمتوں اور بہاروں کو دیکھ کر ان جنتوں میں ان کی دعا یہ ہوگی : ” اے اللہ ! تو پاک ہے “ اور اس میں ان کی آپس میں دعائے خیر کا کلمہ ” سلام “ ہوگا یا اللہ تعالیٰ اور فرشتوں کی طرف سے ان کے لئے کلمۂ استقبال ” سلام “ ہوگا اور ان کی دعا ان کلمات پر ختم ہوگی کہ ” تمام تعریفیں اللہ کے لئے ہیں جو سب جہانوں کا پروردگار ہے “ ۔
اور اگر اللہ ان کافر لوگوں کو برائی یعنی عذاب پہنچانے میں جلدبازی کرتا ، جیسے وہ طلب نعمت میں جلدبازی کرتے ہیں تو یقینا ان کی میعاد عمر ان کے حق میں جلد پوری کردی گئی ہوتی تاکہ وہ مر کے جلد دوزخ میں پہنچیں ، بلکہ ہم ایسے لوگوں کو جو ہم سے ملاقات کی توقع نہیں رکھتے ان کی سرکشی میں چھوڑے رکھتے ہیں کہ وہ بھٹکتے رہیں ۔
اور جب ایسے انسان کو کوئی تکلیف پہنچتی ہے تو وہ ہمیں اپنے پہلو پر لیٹے یا بیٹھے یا کھڑے پکارتا ہے ، پھر جب ہم اس سے اس کی تکلیف دور کردیتے ہیں تو وہ ہمیں بھلا کر اس طرح چل دیتا ہے گویا اس نے کسی تکلیف میں جو اسے پہنچی تھی ہمیں کبھی پکارا ہی نہیں تھا ۔ اسی طرح حد سے بڑھنے والوں کے لئے ان کے غلط اعمال آراستہ کر کے دکھائے گئے ہیں جو وہ کرتے رہے تھے ۔
اور بیشک ہم نے تم سے پہلے بھی بہت سی قوموں کو ہلاک کر دیا جب انہوں نے ظلم کیا ، اور ان کے رسول ان کے پاس واضح نشانیاں لے کر آئے مگر وہ ایمان لاتے ہی نہ تھے ، اسی طرح ہم مجرم قوم کو ان کے عمل کی سزا دیتے ہیں ۔
پھر ہم نے ان کے بعد تمہیں زمین میں ان کا جانشین بنایا تاکہ ہم دیکھیں کہ اب تم کیسے عمل کرتے ہو ۔
اور جب ان پر ہماری روشن آیتیں تلاوت کی جاتی ہیں تو وہ لوگ جو ہم سے ملاقات کی توقع نہیں رکھتے ، کہتے ہیں کہ اس قرآن کے سوا کوئی اور قرآن لے آئیے یا اسے بدل دیجئے ، اے نبی مکرم ! فرما دیں : مجھے حق نہیں کہ میں اسے اپنی طرف سے بدل دوں ، میں تو فقط جو میری طرف وحی کی جاتی ہے اس کی پیروی کرتا ہوں ، اگر میں اپنے رب کی نافرمانی کروں تو بیشک میں بڑے دن کے عذاب سے ڈرتا ہوں ۔
فرما دیجئے : اگر اللہ چاہتا تو نہ ہی میں اس قرآن کو تمہارے اوپر تلاوت کرتا اور نہ وہ خود تمہیں اس سے باخبر فرماتا ، بیشک میں اس قرآن کے اترنے سے قبل بھی تمہارے اندر عمر کا ایک حصہ بسر کرچکا ہوں ، سو کیا تم عقل نہیں رکھتے ۔
پس اس شخص سے بڑھ کر ظالم کون ہوگا جو اللہ پر جھوٹا بہتان باندھے یا اس کی آیتوں کو جھٹلا دے ۔ بیشک مجرم لوگ فلاح نہیں پائیں گے ۔
اور مشرکین اللہ کے سوا ان بتوں کو پوجتے ہیں جو نہ انہیں نقصان پہنچا سکتے ہیں اور نہ انہیں نفع پہنچا سکتے ہیں اور اپنی باطل پوجا کے جواز میں کہتے ہیں کہ یہ بت اللہ کے حضور ہمارے سفارشی ہیں ، فرما دیجئے : کیا تم اللہ کو اس شفاعت اصنام کے من گھڑت مفروضہ سے آگاہ کر رہے ہو جس کے وجود کو وہ نہ آسمانوں میں جانتا ہے اور نہ زمین میں یعنی اس کی بارگاہ میں کسی بت کا سفارش کرنا اس کے علم میں نہیں ہے ۔ اس کی ذات پاک ہے اور وہ ان سب چیزوں سے بلند و بالا ہے جنہیں یہ اس کا شریک گردانتے ہیں ۔
اور سارے لوگ ابتداء میں ایک ہی جماعت تھے پھر باہم اختلاف کر کے جدا جدا ہو گئے ، اور اگر آپ کے رب کی طرف سے ایک بات پہلے سے طے نہ ہوچکی ہوتی کہ عذاب میں جلد بازی نہیں ہوگی تو ان کے درمیان ان باتوں کے بارے میں فیصلہ کیا جا چکا ہوتا جن میں وہ اختلاف کرتے ہیں ۔
اور وہ اب اسی مہلت کی وجہ سے کہتے ہیں کہ اس رسول صلی اللہ علیہ وآلہ وسلم پر ان کے رب کی طرف سے کوئی فیصلہ کن نشانی کیوں نازل نہیں کی گئی ، آپ فرما دیجئے : غیب تو محض اللہ ہی کے لئے ہے ، سو تم انتظار کرو میں بھی تمہارے ساتھ انتظار کرنے والوں میں سے ہوں ۔
اور جب ہم لوگوں کو تکلیف پہنچنے کے بعد اپنی رحمت سے لذت آشنا کرتے ہیں تو فورا ہمارے احسان کو بھول کر ہماری نشانیوں میں ان کا مکر و فریب شروع ہو جاتا ہے ۔ فرما دیجئے : اللہ مکر کی سزا جلد دینے والا ہے ۔ بیشک ہمارے بھیجے ہوئے فرشتے ، جو بھی فریب تم کر رہے ہو اسے لکھتے رہتے ہیں ۔
وہی ہے جو تمہیں خشک زمین اور سمندر میں چلنے پھرنے کی توفیق دیتا ہے ، یہاں تک کہ جب تم کشتیوں میں سوار ہوتے ہو اور وہ کشتیاں لوگوں کو لے کر موافق ہوا کے جھونکوں سے چلتی ہیں اور وہ اس سے خوش ہوتے ہیں تو ناگہاں ان کشتیوں کو تیز و تند ہوا کا جھونکا آلیتا ہے اور ہر طرف سے ان سواروں کو جوش مارتی ہوئی موجیں آگھیرتی ہیں اور وہ سمجھنے لگتے ہیں کہ اب وہ ان لہروں سے گھر گئے تو اس وقت وہ اللہ کو پکارتے ہیں اس حال میں کہ اپنے دین کو اسی کے لئے خالص کرنے والے ہیں اور کہتے ہیں : اے اللہ ! اگر تو نے ہمیں اس بلا سے نجات بخش دی تو ہم ضرور تیرے شکر گزار بندوں میں سے ہوجائیں گے ۔
پھر جب اللہ نے انہیں نجات دے دی تو وہ فورا ہی ملک میں حسب سابق ناحق سرکشی کرنے لگتے ہیں ۔ اے اللہ سے بغاوت کرنے والے لوگو ! بس تمہاری سرکشی و بغاوت کا نقصان تمہاری ہی جانوں پر ہے ۔ دنیا کی زندگی کا کچھ فائدہ اٹھالو ، بالآخر تمہیں ہماری ہی طرف پلٹنا ہے ، اس وقت ہم تمہیں ان اعمال سے خوب آگاہ کر دیں گے جو تم کرتے رہے تھے ۔
بس دنیا کی زندگی کی مثال تو اس پانی جیسی ہے جسے ہم نے آسمان سے اتارا پھر اس کی وجہ سے زمین کی پیداوار خوب گھنی ہو کر اگی ، جس میں سے انسان بھی کھاتے ہیں اور چوپائے بھی ، یہاں تک کہ جب زمین نے اپنی پوری پوری رونق اور حسن لے لیا اور خوب آراستہ ہوگئی اور اس کے باشندوں نے سمجھ لیا کہ اب وہ اس پر پوری قدرت رکھتے ہیں تو دفعۃ اسے رات یا دن میں ہمارا حکم عذاب آپہنچا تو ہم نے اسے یوں جڑ سے کٹا ہوا بنا دیا گویا وہ کل یہاں تھی ہی نہیں ، اسی طرح ہم ان لوگوں کے لئے نشانیاں کھول کر بیان کرتے ہیں جو تفکر سے کام لیتے ہیں ۔
اور اللہ سلامتی کے گھر جنت کی طرف بلاتا ہے ، اور جسے چاہتا ہے سیدھی راہ کی طرف ہدایت فرماتا ہے ۔
ایسے لوگوں کے لئے جو نیک کام کرتے ہیں نیک جزا ہے بلکہ اس پر اضافہ بھی ہے ، اور نہ ان کے چہروں پر غبار اور سیاہی چھائے گی اور نہ ذلت و رسوائی ، یہی اہل جنت ہیں ، وہ اس میں ہمیشہ رہنے والے ہیں ۔
اور جنہوں نے برائیاں کما رکھی ہیں ان کے لئے برائی کا بدلہ اسی کی مثل ہوگا ، اور ان پر ذلت و رسوائی چھا جائے گی ان کے لئے اللہ کے عذاب سے کوئی بھی بچانے والا نہیں ہوگا یوں لگے گا گویا ان کے چہرے اندھیری رات کے ٹکڑوں سے ڈھانپ دیئے گئے ہیں ۔ یہی اہل جہنم ہیں ، وہ اس میں ہمیشہ رہنے والے ہیں ۔
اورجس دن ہم ان سب کو جمع کریں گے پھر ہم مشرکوں سے کہیں گے : تم اور تمہارے شریک بتان باطل اپنی اپنی جگہ ٹھہرو ۔ پھر ہم ان کے درمیان پھوٹ ڈال دیں گے ۔ اور ان کے اپنے گھڑے ہوئے شریک ان سے کہیں گے کہ تم ہماری عبادت تو نہیں کرتے تھے ۔
پس ہمارے اور تمہارے درمیان اللہ ہی گواہ کافی ہے کہ ہم تمہاری پرستش سے یقینا بے خبر تھے ۔
اس دہشت ناک مقام پر ہر شخص ان اعمال کی حقیقت کو جانچ لے گا جو اس نے آگے بھیجے تھے اور وہ اللہ کی جانب لوٹائے جائیں گے جو ان کا مالک حقیقی ہے اور ان سے وہ بہتان تراشی جاتی رہے گی جو وہ کیا کرتے تھے ۔
آپ ان سے فرما دیجئے : تمہیں آسمان اور زمین یعنی اوپر اور نیچے سے رزق کون دیتا ہے ، یا تمہارے کان اور آنکھوں یعنی سماعت و بصارت کا مالک کون ہے ، اور زندہ کو مردہ یعنی جاندار کو بے جان سے کون نکالتا ہے اور مردہ کو زندہ یعنی بے جان کو جاندار سے کون نکالتا ہے ، اور نظام ہائے کائنات کی تدبیر کون فرماتا ہے ؟ سو وہ کہہ اٹھیں گے کہ اللہ ، تو آپ فرمائیے : پھرکیا تم اس سے ڈرتے نہیں ۔
پس یہی عظمت و قدرت والا اللہ ہی تو تمہارا سچا رب ہے ، پس اس حق کے بعد سوائے گمراہی کے اور کیا ہوسکتا ہے ، سو تم کہاں پھرے جارہے ہو ۔
اسی طرح آپ کے رب کا حکم نافرمانوں پر ثابت ہوکر رہا کہ وہ ایمان نہیں لائیں گے ۔
آپ ان سے دریافت فرمائیے کہ کیا تمہارے بنائے ہوئے شریکوں میں سے کوئی ایسا ہے جو تخلیق کی ابتداء کرے پھر زندگی کے معدوم ہوجانے کے بعد اسے دوبارہ لوٹائے ؟ آپ فرما دیجئے کہ اللہ ہی حیات کو عدم سے وجود میں لاتے ہوئے آفرینش کا آغاز فرماتا ہے پھر وہی اس کا اعادہ بھی فرمائے گا ، پھر تم کہاں بھٹکتے پھرتے ہو ۔
آپ ان سے دریافت فرمائیے : کیا تمہارے بنائے ہوئے شریکوں میں سے کوئی ایسا ہے جو حق کی طرف رہنمائی کرسکے ، آپ فرما دیجئے کہ اللہ ہی دین حق کی ہدایت فرماتا ہے ، تو کیا جو کوئی حق کی طرف ہدایت کرے وہ زیادہ حق دار ہے کہ اس کی فرمانبرداری کی جائے یا وہ جو خود ہی راستہ نہیں پاتا مگر یہ کہ اسے راستہ دکھایا جائے یعنی اسے اٹھا کر ایک جگہ سے دوسری جگہ پہنچایا جائے جیسے کفار اپنے بتوں کو حسب ضرورت اٹھا کر لے جاتے ، سو تمہیں کیا ہو گیا ہے ، تم کیسے فیصلے کرتے ہو ۔
ان میں سے اکثر لوگ صرف گمان کی پیروی کرتے ہیں ، بیشک گمان حق سے معمولی سا بھی بے نیاز نہیں کرسکتا ، یقینا اللہ خوب جانتا ہے جو کچھ وہ کرتے ہیں ۔
یہ قرآن ایسا نہیں ہے کہ اسے اللہ کی وحی کے بغیر گھڑ لیا گیا ہو لیکن یہ ان کتابوں کی تصدیق کرنے والا ہے جو اس سے پہلے نازل ہوچکی ہیں اور جو کچھ اللہ نے لوح میں یا احکام شریعت میں لکھا ہے اس کی تفصیل ہے ، اس کی حقانیت میں ذرا بھی شک نہیں یہ تمام جہانوں کے رب کی طرف سے ہے ۔
کیا وہ کہتے ہیں کہ اسے رسول صلی اللہ علیہ وآلہ وسلم نے خود گھڑ لیا ہے ، آپ فرما دیجئے : پھر تم اس کی مثل کوئی ایک سورت لے آؤ اور اپنی مدد کے لئے اللہ کے سوا جنہیں تم بلاسکتے ہو بلا لو اگر تم سچے ہو ۔
بلکہ یہ اس کلام الٰہی کو جھٹلا رہے ہیں جس کے علم کا وہ احاطہ بھی نہیں کرسکے تھے اور ابھی اس کی حقیقت بھی ان کے سامنے کھل کر نہ آئی تھی ۔ اسی طرح ان لوگوں نے بھی حق کو جھٹلایا تھا جو ان سے پہلے ہو گزرے ہیں سو آپ دیکھیں کہ ظالموں کا انجام کیسا ہوا ۔
ان میں سے کوئی تو اس پر ایمان لائے گا اور انہی میں سے کوئی اس پر ایمان نہ لائے گا ، اور آپ کا رب فساد انگیزی کرنے والوں کو خوب جانتا ہے ۔
اور اگر وہ آپ کو جھٹلائیں تو فرما دیجئے کہ میرا عمل میرے لئے ہے اور تمہارا عمل تمہارے لئے ، تم اس عمل سے بری الذمہ ہو جو میں کرتا ہوں اور میں ان اعمال سے بری الذمہ ہوں جو تم کرتے ہو ۔
اور ان میں سے بعض وہ ہیں جو ظاہرا آپ کی طرف کان لگاتے ہیں ، تو کیا آپ بہروں کو سنا دیں گے خواہ وہ کچھ عقل بھی نہ رکھتے ہوں ۔
ان میں سے بعض وہ ہیں جو ظاہرا آپ کی طرف دیکھتے ہیں ، کیا آپ اندھوں کو راہ دکھا دیں گے خواہ وہ کچھ بصارت بھی نہ رکھتے ہوں ۔
بیشک اللہ لوگوں پر ذرہ برابر ظلم نہیں کرتا لیکن لوگ خود ہی اپنی جانوں پر ظلم کرتے ہیں ۔
اور جس دن وہ انہیں جمع کرے گا وہ محسوس کریں گے گویا وہ دن کی ایک گھڑی کے سوا دنیا میں ٹھہرے ہی نہ تھے ، وہ ایک دوسرے کو پہچانیں گے ۔ بیشک وہ لوگ خسارے میں رہے جنہوں نے اللہ سے ملاقات کو جھٹلایا تھا اور وہ ہدایت یافتہ نہ ہوئے ۔
اور خواہ ہم آپ کو اس عذاب کا کچھ حصہ دنیا میں ہی دکھا دیں جس کا ہم ان سے وعدہ کر رہے ہیں اور ہم آپ کی حیات مبارکہ میں ایسا کریں گے یا اس سے پہلے ہم آپ کو وفات بخش دیں ، تو انہیں بہر صورت ہماری ہی طرف لوٹنا ہے ، پھر اللہ خود اس پر گواہ ہے جو کچھ وہ کر رہے ہیں ۔
اور ہر امت کے لئے ایک رسول آتا رہا ہے ۔ پھر جب ان کا رسول واضح نشانیوں کے ساتھ آچکا اور وہ پھر بھی نہ مانے تو ان میں انصاف کے ساتھ فیصلہ کر دیا گیا ، اور قیامت کے دن بھی اسی طرح ہوگا ان پر ظلم نہیں کیا جائے گا ۔
اور وہ طعنہ زنی کے طور پر کہتے ہیں کہ یہ وعدۂ عذاب کب پورا ہوگا مسلمانو ! بتاؤ اگر تم سچے ہو ۔
فرما دیجئے : میں اپنی ذات کے لئے نہ کسی نقصان کا مالک ہوں اور نہ نفع کا ، مگر جس قدر اللہ چاہے ۔ ہر امت کے لئے ایک میعاد مقرر ہے ، جب ان کی مقررہ میعاد آپہنچتی ہے تو وہ نہ ایک گھڑی پیچھے ہٹ سکتے ہیں اور نہ آگے بڑھ سکتے ہیں ۔
آپ فرما دیجئے : اے کافرو ! ذرا غور تو کرو اگر تم پر اس کا عذاب ناگہاں راتوں رات یا دن دہاڑے آپہنچے تو تم کیا کرلوگے ؟ وہ کیا چیز ہے کہ مجرم لوگ اس سے جلدی چاہتے ہیں ؟ ۔
کیا جس وقت وہ عذاب واقع ہوجائے گا تو تم اس پر ایمان لے آؤ گے ، اس وقت تم سے کہا جائے گا : اب ایمان لا رہے ہو ؟ اس وقت کوئی فائدہ نہیں حالانکہ تم استہزاء اسی عذاب میں جلدی چاہتے تھے ۔
پھر ان ظالموں سے کہا جائے گا : تم دائمی عذاب کا مزہ چکھو ، تمہیں کچھ بھی اور بدلہ نہیں دیا جائے گا ، مگر انہی اعمال کا جو تم کماتے رہے تھے ۔
اور وہ آپ سے دریافت کرتے ہیں کہ کیا دائمی عذاب کی وہ بات واقعی سچ ہے ؟ فرما دیجئے : ہاں میرے رب کی قسم یقینا وہ بالکل حق ہے ۔ اور تم اپنے انکار سے اللہ کو عاجز نہیں کرسکتے ۔
اگر ہر ظالم شخص کی ملکیت میں وہ ساری دولت ہو جو زمین میں ہے تو وہ یقینا اسے اپنی جان چھڑانے کے لئے عذاب کے بدلہ میں دے ڈالے ، اور ایسے لوگ جب عذاب کو دیکھیں گے تو اپنی ندامت چھپائے پھریں گے اور ان کے درمیان انصاف کے ساتھ فیصلہ کردیا جائے گا اور ان پر ظلم نہیں ہوگا ۔
جان لو ! جو کچھ بھی آسمانوں اور زمین میں ہے سب اللہ ہی کا ہے ۔ خبردار ہو جاؤ ! بیشک اللہ کا وعدہ سچا ہے لیکن ان میں سے اکثر لوگ نہیں جانتے ۔
وہی جلاتا اور مارتا ہے اور تم اسی کی طرف پلٹائے جاؤ گے ۔
اے لوگو ! بیشک تمہارے پاس تمہارے رب کی طرف سے نصیحت اور ان بیماریوں کی شفاء آگئی ہے جو سینوں میں پوشیدہ ہیں اور ہدایت اور اہل ایمان کے لئے رحمت بھی ۔
فرما دیجئے : یہ سب کچھ اللہ کے فضل اور اس کی رحمت کے باعث ہے جو بعثت محمدی صلی اللہ علیہ وآلہ وسلم کے ذریعے تم پر ہوا ہے پس مسلمانوں کو چاہئے کہ اس پر خوشیاں منائیں ، یہ اس سارے مال و دولت سے کہیں بہتر ہے جسے وہ جمع کرتے ہیں ۔
فرما دیجئے : ذرا بتاؤ تو سہی اللہ نے جو پاکیزہ رزق تمہارے لئے اتارا سو تم نے اس میں سے بعض چیزوں کو حرام اور بعض کو حلال قرار دے دیا ۔ فرما دیں : کیا اللہ نے تمہیں اس کی اجازت دی تھی یا تم اللہ پر بہتان باندھ رہے ہو ۔
اور ایسے لوگوں کا روز قیامت کے بارے میں کیا خیال ہے جو اللہ پر جھوٹا بہتان باندھتے ہیں ، بیشک اللہ لوگوں پر فضل فرمانے والا ہے لیکن ان میں سے اکثر لوگ شکر گزار نہیں ہیں ۔
اور اے حبیب مکرم ! آپ جس حال میں بھی ہوں اور آپ اس کی طرف سے جس قدر بھی قرآن پڑھ کر سناتے ہیں اور اے امت محمدیہ ! تم جو عمل بھی کرتے ہو مگر ہم اس وقت تم سب پر گواہ و نگہبان ہوتے ہیں جب تم اس میں مشغول ہوتے ہو ، اور آپ کے رب کے علم سے ایک ذرہ برابر بھی کوئی چیز نہ زمین میں پوشیدہ ہے اور نہ آسمان میں اور نہ اس ذرہ سے کوئی چھوٹی چیز ہے اور نہ بڑی مگر واضح کتاب یعنی لوح محفوظ میں درج ہے ۔
خبردار ! بیشک اولیاء اللہ پر نہ کوئی خوف ہے اورنہ وہ رنجیدہ و غمگین ہوں گے ۔
وہ ایسے لوگ ہیں جو ایمان لائے اور ہمیشہ تقوٰی شعار رہے ۔
ان کے لئے دنیا کی زندگی میں بھی عزت و مقبولیت کی بشارت ہے اور آخرت میں بھی مغفرت و شفاعت کی / یا دنیا میں بھی نیک خوابوں کی صورت میں پاکیزہ روحانی مشاہدات ہیں اور آخرت میں بھی حسن مطلق کے جلوے اور دیدار ، اللہ کے فرمان بدلا نہیں کرتے ، یہی وہ عظیم کامیابی ہے ۔
اے حبیب مکرم ! ان کی عناد و عداوت پر مبنی گفتگو آپ کو غمگین نہ کرے ۔ بیشک ساری عزت و غلبہ اللہ ہی کے لئے ہے جو جسے چاہتا ہے دیتا ہے ، وہ خوب سننے والا جاننے والا ہے ۔
جان لو جو کوئی آسمانوں میں ہے اور جو کوئی زمین میں ہے سب اللہ ہی کے مملوک ہیں ، اور جو لوگ اللہ کے سوا بتوں کی پرستش کرتے ہیں درحقیقت اپنے گھڑے ہوئے شریکوں کی پیروی بھی نہیں کرتے ، بلکہ وہ صرف اپنے وہم و گمان کی پیروی کرتے ہیں اور وہ محض غلط اندازے لگاتے رہتے ہیں ۔
وہی ہے جس نے تمہارے لئے رات بنائی تاکہ تم اس میں آرام کرو اور دن کو روشن بنایا تاکہ تم اس میں کام کاج کر سکو ۔ بیشک اس میں ان لوگوں کے لئے نشانیاں ہیں جو غور سے سنتے ہیں ۔
وہ کہتے ہیں : اللہ نے اپنے لئے بیٹا بنا لیا ہے حالانکہ وہ اس سے پاک ہے ، وہ بے نیاز ہے ۔ جو کچھ آسمانوں میں اور جو کچھ زمین میں ہے سب اسی کی ملک ہے ، تمہارے پاس اس قول باطل کی کوئی دلیل نہیں ، کیا تم اللہ پر وہ بات کہتے ہو جسے تم خود بھی نہیں جانتے ؟ ۔
فرما دیجئے : بیشک جو لوگ اللہ پرجھوٹا بہتان باندھتے ہیں وہ فلاح نہیں پائیں گے ۔
دنیا میں چند روزہ لطف اندوزی ہے پھر انہیں ہماری ہی طرف پلٹنا ہے پھر ہم انہیں سخت عذاب کا مزہ چکھائیں گے اس کے بدلے میں جو وہ کفر کیا کرتے تھے ۔
اور ان پر نوح علیہ السلام کا قصہ بیان فرمائیے ، جب انہوں نے اپنی قوم سے کہا : اے میری قوم اولاد قابیل ! اگر تم پر میرا قیام اور میرا اللہ کی آیتوں کے ساتھ نصیحت کرنا گراں گزر رہا ہے تو جان لو کہ میں نے تو صرف اللہ ہی پر توکل کرلیا ہے اور تمہارا کوئی ڈر نہیں سو تم اکٹھے ہوکر میری مخالفت میں اپنی تدبیر کو پختہ کرلو اور اپنے گھڑے ہوئے شریکوں کو بھی ساتھ ملا لو اور اس قدر سوچ لو کہ پھر تمہاری تدبیر کا کوئی پہلو تم پر مخفی نہ رہے ، پھر میرے ساتھ جو جی میں آئے کر گزرو اور مجھے کوئی مہلت نہ دو ۔
سو اگر تم نے میری نصیحت سے منہ پھیر لیا ہے تو میں نے تم سے کوئی معاوضہ تو نہیں مانگا ، میرا اجر تو صرف اللہ کے ذمۂ کرم پر ہے اور مجھے یہ حکم دیا گیا ہے کہ میں اس کے حکم کے سامنے سر تسلیم خم کئے رکھوں ۔
پھر آپ کی قوم نے آپ کو جھٹلایا پس ہم نے انہیں اور جو ان کے ساتھ کشتی میں تھے عذاب طوفان سے نجات دی اور ہم نے انہیں زمین میں جانشین بنادیا اور ان لوگوں کو غرق کردیا جنہوں نے ہماری آیتوں کو جھٹلایا تھا ، سو آپ دیکھئے کہ ان لوگوں کا انجام کیسا ہوا جو ڈرائے گئے تھے ۔
پھر ہم نے ان کے بعد کتنے ہی رسولوں کو ان کی قوموں کی طرف بھیجا سو وہ ان کے پاس واضح نشانیاں لے کر آئے پس وہ لوگ بھی ایسے نہ ہوئے کہ اس بات پر ایمان لے آتے جسے وہ پہلے جھٹلا چکے تھے ۔ اسی طرح ہم سرکشی کرنے والوں کے دلوں پر مہر لگا دیا کرتے ہیں ۔
پھر ہم نے ان کے بعد موسٰی اور ہارون علیھما السلام کو فرعون اور اس کے سرداران قوم کی طرف اپنی نشانیوں کے ساتھ بھیجا تو انہوں نے تکبر کیا اور وہ مجرم لوگ تھے ۔
پھر جب ان کے پاس ہماری طرف سے حق آیا تو کہنے لگے : بیشک یہ تو کھلا جادو ہے ۔
موسٰی علیہ السلام نے کہا : کیا تم ایسی بات حق سے متعلق کہتے ہو جب وہ تمہارے پاس آچکا ہے ، عقل و شعور کی آنکھیں کھول کر دیکھو کیا یہ جادو ہے ؟ اور جادوگر کبھی فلاح نہیں پاسکیں گے ۔
وہ کہنے لگے : اے موسٰی ! کیا تم ہمارے پاس اس لئے آئے ہو کہ تم ہمیں اس طریقہ سے پھیر دو جس پر ہم نے اپنے باپ دادا کو گامزن پایا اور زمین یعنی سرزمین مصر میں تم دونوں کی بڑائی قائم رہے ؟ اور ہم لوگ تم دونوں کو ماننے والے نہیں ہیں ۔
اور فرعون کہنے لگا : میرے پاس ہر ماہر جادوگر کو لے آؤ ۔
پھر جب جادوگر آگئے تو موسٰی علیہ السلام نے ان سے کہا : تم وہ چیزیں میدان میں ڈال دو جو تم ڈالنا چاہتے ہو ۔
پھر جب انہوں نے اپنی رسیاں اور لاٹھیاں ڈال دیں تو موسٰی علیہ السلام نے کہا : جو کچھ تم لائے ہو یہ جادو ہے ، بیشک اللہ ابھی اسے باطل کر دے گا ، یقینا اللہ مفسدوں کے کام کو درست نہیں کرتا ۔
اور اللہ اپنے کلمات سے حق کا حق ہونا ثابت فرما دیتا ہے اگرچہ مجرم لوگ اسے ناپسند ہی کرتے رہیں ۔
پس موسٰی علیہ السلام پر ان کی قوم کے چند جوانوں کے سوا کوئی ایمان نہ لایا ، فرعون اور اپنے قومی سرداروں وڈیروں سے ڈرتے ہوئے کہ کہیں وہ انہیں کسی مصیبت میں مبتلا نہ کر دیں ، اور بیشک فرعون سرزمین مصر میں بڑا جابر و سرکش تھا ، اور وہ یقینا ظلم میں حد سے بڑھ جانے والوں میں سے تھا ۔
اور موسٰی علیہ السلام نے کہا : اے میری قوم ! اگر تم اللہ پر ایمان لائے ہو تو اسی پر توکل کرو ، اگر تم واقعی مسلمان ہو ۔
تو انہوں نے عرض کیا : ہم نے اللہ ہی پر توکل کیا ہے ، اے ہمارے رب ! تو ہمیں ظالم لوگوں کے لئے نشانہء ستم نہ بنا ۔
اور تو ہمیں اپنی رحمت سے کافروں کی قوم کے تسلط سے نجات بخش دے ۔
اور ہم نے موسٰی علیہ السلام اور ان کے بھائی کی طرف وحی بھیجی کہ تم دونوں مصر کے شہر میں اپنی قوم کے لئے چند مکانات تیار کرو اور اپنے ان گھروں کو نماز کی ادائیگی کے لئے قبلہ رخ بناؤ اور پھر نماز قائم کرو ، اور ایمان والوں کو فتح و نصرت کی خوشخبری سنا دو ۔
اور موسٰی علیہ السلام نے کہا : اے ہمارے رب ! بیشک تو نے فرعون اور اس کے سرداروں کو دنیوی زندگی میں اسباب زینت اور مال و دولت کی کثرت دے رکھی ہے ، اے ہمارے رب ! کیا تو نے انہیں یہ سب کچھ اس لئے دیا ہے تاکہ وہ لوگوں کو کبھی لالچ اور کبھی خوف دلا کر تیری راہ سے بہکا دیں ۔ اے ہمارے رب ! تو ان کی دولتوں کو برباد کردے اور ان کے دلوں کو اتنا سخت کردے کہ وہ پھر بھی ایمان نہ لائیں حتٰی کہ وہ دردناک عذاب دیکھ لیں ۔
ارشاد ہوا : بیشک تم دونوں کی دعا قبول کرلی گئی ، سو تم دونوں ثابت قدم رہنا اور ایسے لوگوں کے راستہ کی پیروی نہ کرنا جو علم نہیں رکھتے ۔
اور ہم بنی اسرائیل کو دریا کے پار لے گئے پس فرعون اوراس کے لشکر نے سرکشی اور ظلم و تعدی سے ان کا تعاقب کیا ، یہاں تک کہ جب اسے یعنی فرعون کو ڈوبنے نے آلیا وہ کہنے لگا : میں اس پر ایمان لے آیا کہ کوئی معبود نہیں سوائے اس معبود کے جس پر بنی اسرائیل ایمان لائے ہیں اور میں اب مسلمانوں میں سے ہوں ۔
جواب دیا گیا کہ اب ایمان لاتا ہے ؟ حالانکہ تو پہلے مسلسل نافرمانی کرتا رہا ہے اور تو فساد بپا کرنے والوں میں سے تھا ۔
اے فرعون ! سو آج ہم تیرے بے جان جسم کو بچالیں گے تاکہ تو اپنے بعد والوں کے لئے عبرت کا نشان ہوسکے اور بیشک اکثر لوگ ہماری نشانیوں کو سمجھنے سے غافل ہیں ۔
اور فی الواقع ہم نے بنی اسرائیل کو رہنے کے لئے عمدہ جگہ بخشی اور ہم نے انہیں پاکیزہ رزق عطا کیا تو انہوں نے کوئی اختلاف نہ کیا یہاں تک کہ ان کے پاس علم و دانش آپہنچی ۔ بیشک آپ کا رب ان کے درمیان قیامت کے دن ان امور کا فیصلہ فرما دے گا جن میں وہ اختلاف کرتے تھے ۔
اے سننے والے ! اگر تو اس کتاب کے بارے میں ذرا بھی شک میں مبتلا ہے جو ہم نے اپنے رسول صلی اللہ علیہ وآلہ وسلم کی وساطت سے تیری طرف اتاری ہے تو اس کی حقانیت کی نسبت ان لوگوں سے دریافت کرلے جو تجھ سے پہلے اللہ کی کتاب پڑھ رہے ہیں ۔ بیشک تیری طرف تیرے رب کی جانب سے حق آگیا ہے ، سو تو شک کرنے والوں میں سے ہرگز نہ ہوجانا ۔
اور نہ ہرگز ان لوگوں میں سے ہوجانا جو اللہ کی آیتوں کو جھٹلاتے رہے ورنہ تو خسارہ پانے والوں میں سے ہو جائے گا ۔
اے حبیب مکرم ! بیشک جن لوگوں پر آپ کے رب کا فرمان صادق آچکا ہے وہ ایمان نہیں لائیں گے ۔
اگرچہ ان کے پاس سب نشانیاں آجائیں یہاں تک کہ وہ دردناک عذاب بھی دیکھ لیں ۔
پھر قوم یونس کی بستی کے سوا کوئی اور ایسی بستی کیوں نہ ہوئی جو ایمان لائی ہو اور اسے اس کے ایمان لانے نے فائدہ دیا ہو ۔ جب قوم یونس کے لوگ نزول عذاب سے قبل صرف اس کی نشانی دیکھ کر ایمان لے آئے تو ہم نے ان سے دنیوی زندگی میں ہی رسوائی کا عذاب دور کردیا اور ہم نے انہیں ایک مدت تک منافع سے بہرہ مند رکھا ۔
اور اگر آپ کا رب چاہتا تو ضرور سب کے سب لوگ جو زمین میں آباد ہیں ایمان لے آتے ، جب رب نے انہیں جبرا مومن نہیں بنایا تو کیا آپ لوگوں پر جبر کریں گے یہاں تک کہ وہ مومن ہوجائیں ۔
اور کسی شخص کو از خود یہ قدرت نہیں کہ وہ بغیر اذن الٰہی کے ایمان لے آئے ۔ وہ یعنی اللہ تعالی کفر کی گندگی انہی لوگوں پر ڈالتا ہے جو حق کو سمجھنے کے لئے عقل سے کام نہیں لیتے ۔
فرما دیجئے : تم لوگ دیکھو تو سہی آسمانوں اور زمین کی اس وسیع کائنات میں قدرت الٰہیہ کی کیا کیا نشانیاں ہیں اور یہ نشانیاں اور عذاب الٰہی سے ڈرانے والے پیغمبر ایسے لوگوں کو فائدہ نہیں پہنچا سکتے جو ایمان لانا ہی نہیں چاہتے ۔
سو کیا یہ لوگ انہی لوگوں کے برے دنوں جیسے دنوں کا انتظار کر رہے ہیں جو ان سے پہلے گزر چکے ہیں ؟ فرما دیجئے کہ تم بھی انتظار کرو میں بھی تمہارے ساتھ انتظار کرنے والوں میں سے ہوں ۔
پھر ہم اپنے رسولوں کو بچا لیتے ہیں اور ان لوگوں کو بھی جو اس طرح ایمان لے آتے ہیں ، یہ بات ہمارے ذمۂ کرم پر ہے کہ ہم ایمان والوں کو بچا لیں ۔
فرما دیجئے : اے لوگو ! اگر تم میرے دین کی حقانیت کے بارے میں ذرا بھی شک میں ہو تو سن لو کہ میں ان بتوں کی پرستش نہیں کرسکتا جن کی تم اللہ کے سوا پرستش کرتے ہو لیکن میں تو اس اللہ کی عبادت کرتا ہوں جو تمہیں موت سے ہمکنار کرتا ہے ، اور مجھے حکم دیا گیا ہے کہ میں ہمیشہ اہل ایمان میں سے رہوں ۔
اور یہ کہ آپ ہر باطل سے بچ کر یک سو ہو کر اپنا رخ دین پر قائم رکھیں اور ہرگز شرک کرنے والوں میں سے نہ ہوں ۔
یہ حکم رسول اﷲ صلی اللہ علیہ وآلہ وسلم کی وساطت سے امت کو دیا جارہا ہے : اور نہ اللہ کے سوا ان بتوں کی عبادت کریں جو نہ تمہیں نفع پہنچا سکتے ہیں اور نہ تمہیں نقصان پہنچا سکتے ہیں ، پھر اگر تم نے ایسا کیا تو بیشک تم اس وقت ظالموں میں سے ہو جاؤ گے ۔
اور اگر اللہ تمہیں کوئی تکلیف پہنچائے تو اس کے سوا کوئی اسے دور کرنے والا نہیں اور اگر وہ تمہارے ساتھ بھلائی کا ارادہ فرمائے تو کوئی اس کے فضل کو رد کرنے والا نہیں ۔ وہ اپنے بندوں میں سے جسے چاہتا ہے اپنا فضل پہنچاتا ہے ، اور وہ بڑا بخشنے والا نہایت مہربان ہے ۔
فرما دیجئے : اے لوگو ! بیشک تمہارے پاس تمہارے رب کی جانب سے حق آگیا ہے ، سو جس نے راہ ہدایت اختیار کی بس وہ اپنے ہی فائدے کے لئے ہدایت اختیار کرتا ہے اور جو گمراہ ہوگیا بس وہ اپنی ہی ہلاکت کے لئے گمراہ ہوتا ہے اور میں تمہارے اوپر داروغہ نہیں ہوں کہ تمہیں سختی سے راہ ہدایت پر لے آؤں ۔
اے رسول ! آپ اسی کی اتباع کریں جو آپ کی طرف وحی کی جاتی ہے اور صبر کرتے رہیں یہاں تک کہ اللہ فیصلہ فرما دے ، اور وہ سب سے بہتر فیصلہ فرمانے والا ہے ۔
الف ، لام ، را حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ، یہ وہ کتاب ہے جس کی آیتیں مستحکم بنا دی گئی ہیں ، پھر حکمت والے باخبر رب کی جانب سے وہ مفصل بیان کر دی گئی ہیں ۔
یہ کہ اللہ کے سوا تم کسی کی عبادت مت کرو ، بیشک میں تمہارے لئے اس اللہ کی جانب سے ڈر سنانے والا اور بشارت دینے والا ہوں ۔
اور یہ کہ تم اپنے رب سے مغفرت طلب کرو پھر تم اس کے حضور صدق دل سے توبہ کرو وہ تمہیں وقت معین تک اچھی متاع سے لطف اندوز رکھے گا اور ہر فضیلت والے کو اس کی فضیلت کی جزا دے گا یعنی اس کے اعمال و ریاضت کی کثرت کے مطابق اجر و درجات عطا فرمائے گا ، اور اگر تم نے روگردانی کی تو میں تم پر بڑے دن کے عذاب کا خوف رکھتا ہوں ۔
تمہیں اللہ ہی کی طرف لوٹنا ہے ، اور وہ ہر چیز پر بڑا قادر ہے ۔
جان لو ! بیشک وہ کفار اپنے سینوں کو دہرا کر لیتے ہیں تاکہ وہ اس خدا سے اپنے دلوں کا حال چھپا سکیں ، خبردار ! جس وقت وہ اپنے کپڑے جسموں پر اوڑھ لیتے ہیں تو اس وقت بھی وہ ان سب باتوں کو جانتا ہے جو وہ چھپاتے ہیں اور جو وہ آشکار کرتے ہیں ، بیشک وہ سینوں کی پوشیدہ باتوں کو خوب جاننے والا ہے ۔
اور زمین میں کوئی چلنے پھرنے والا جاندار نہیں ہے مگر یہ کہ اس کا رزق اﷲ کے ذمۂ کرم پر ہے اور وہ اس کے ٹھہرنے کی جگہ کو اور اس کے امانت رکھے جانے کی جگہ کو بھی جانتا ہے ، ہر بات کتاب روشن لوح محفوظ میں درج ہے ۔
اور وہی اﷲ ہے جس نے آسمانوں اور زمین کی بالائی و زیریں کائناتوں کو چھ روز یعنی تخلیق و ارتقاء کے چھ ادوار و مراحل میں پیدا فرمایا اور تخلیق ارضی سے قبل اس کا تخت اقتدار پانی پر تھا اور اس نے اس سے زندگی کے تمام آثار کو اور تمہیں پیدا کیا تاکہ وہ تمہیں آزمائے کہ تم میں سے کون عمل کے اعتبار سے بہتر ہے ؟ اور اگر آپ یہ فرمائیں کہ تم لوگ مرنے کے بعد زندہ کر کے اٹھائے جاؤ گے تو کافر یقینا یہ کہیں گے کہ یہ تو صریح جادو کے سوا کچھ اور نہیں ہے ۔
اور اگر ہم ان سے چند مقررہ دنوں تک عذاب کو مؤخر کردیں تو وہ یقینا کہیں گے کہ اسے کس چیز نے روک رکھا ہے ، خبردار ! جس دن وہ عذاب ان پر آئے گا تو ان سے پھیرا نہ جائے گا اور وہ عذاب انہیں گھیر لے گا جس کا وہ مذاق اڑایا کرتے تھے ۔
اور اگر ہم انسان کو اپنی جانب سے رحمت کا مزہ چکھاتے ہیں پھر ہم اسے کسی وجہ سے اس سے واپس لے لیتے ہیں تو وہ نہایت مایوس اور ناشکرگزار ہو جاتا ہے ۔
اور اگر ہم اسے کوئی نعمت چکھاتے ہیں اس تکلیف کے بعد جو اسے پہنچ چکی تھی تو ضرور کہہ اٹھتا ہے کہ مجھ سے ساری تکلیفیں جاتی رہیں ، بیشک وہ بڑا خوش ہونے والا اور فخر کرنے والا بن جاتا ہے ۔
سوائے ان لوگوں کے جنہوں نے صبر کیا اور نیک عمل کرتے رہے ، تو ایسے لوگوں کے لئے مغفرت اور بڑا اجر ہے ۔
بھلا کیا یہ ممکن ہے کہ آپ اس میں سے کچھ چھوڑ دیں جو آپ کی طرف وحی کیا گیا ہے اور اس سے آپ کا سینہء اطہر تنگ ہونے لگے اس خیال سے کہ کفار یہ کہتے ہیں کہ اس رسول صلی اللہ علیہ وآلہ وسلم پر کوئی خزانہ کیوں نہ اتارا گیا یا اس کے ساتھ کوئی فرشتہ کیوں نہیں آیا ، ایسا ہرگز ممکن نہیں ۔ اے رسول معظم ! آپ تو صرف ڈر سنانے والے ہیں کسی کو دنیوی لالچ یا سزا دینے والے نہیں ، اور اﷲ ہر چیز پر نگہبان ہے ۔
کیا کفار یہ کہتے ہیں کہ پیغمبر نے اس قرآن کو خود گھڑ لیا ہے ، فرما دیجئے : تم بھی اس جیسی گھڑی ہوئی دس سورتیں لے آؤ اور اﷲ کے سوا اپنی مدد کے لئے جسے بھی بلا سکتے ہو بلا لو اگر تم سچے ہو ۔
اے مسلمانو ! سو اگر وہ تمہاری بات قبول نہ کریں تو یقین رکھو کہ قرآن فقط اﷲ کے علم سے اتارا گیا ہے اور یہ کہ اس کے سوا کوئی معبود نہیں ، پس کیا اب تم اسلام پر ثابت قدم رہو گے ۔
جو لوگ فقط دنیوی زندگی اور اس کی زینت و آرائش کے طالب ہیں ہم ان کے اعمال کا پورا پورا بدلہ اسی دنیا میں دے دیتے ہیں اور انہیں اس دنیا کے صلہ میں کوئی کمی نہیں دی جاتی ۔
یہ وہ لوگ ہیں جن کے لئے آخرت میں کچھ حصہ نہیں سوائے آتش دوزخ کے ، اور وہ سب اعمال اپنے اخروی اجر کے حساب سے اکارت ہوگئے جو انہوں نے دنیا میں انجام دیئے تھے اور وہ سب کچھ باطل و بے کار ہوگیا جو وہ کرتے رہے تھے کیونکہ ان کا حساب پورے اجر کے ساتھ دنیا میں ہی چکا دیا گیا ہے اور آخرت کے لئے کچھ نہیں بچا ۔
وہ شخص جو اپنے رب کی طرف سے روشن دلیل پر ہے اور اﷲ کی جانب سے ایک گواہ قرآن بھی اس شخص کی تائید و تقویت کے لئے آگیا ہے اور اس سے قبل موسٰی علیہ السلام کی کتاب تورات بھی جو رہنما اور رحمت تھی آچکی ہو یہی لوگ اس قرآن پر ایمان لاتے ہیں ، کیا یہ اور کافر فرقوں میں سے وہ شخص جو اس قرآن کا منکر ہے برابر ہوسکتے ہیں جبکہ آتش دوزخ اس کا ٹھکانا ہے ، سو اے سننے والے ! تجھے چاہئے کہ تو اس سے متعلق ذرا بھی شک میں نہ رہے ، بیشک یہ قرآن تیرے رب کی طرف سے حق ہے لیکن اکثر لوگ ایمان نہیں لاتے ۔
اور اس سے بڑھ کر ظالم کون ہو سکتا ہے جو اﷲ پر جھوٹا بہتان باندھتا ہے ، ایسے ہی لوگ اپنے رب کے حضور پیش کئے جائیں گے اور گواہ کہیں گے : یہی وہ لوگ ہیں جنہوں نے اپنے رب پر جھوٹ بولا تھا ، جان لو کہ ظالموں پر اﷲ کی لعنت ہے ۔
جو لوگ دوسروں کو اﷲ کی راہ سے روکتے ہیں اور اس میں کجی تلاش کرتے ہیں ، اور وہی لوگ آخرت کے منکر ہیں ۔
یہ لوگ اﷲ کو زمین میں عاجز کر سکنے والے نہیں اور نہ ہی ان کے لئے اﷲ کے سوا کوئی مددگار ہیں ۔ ان کے لئے عذاب دوگنا کر دیا جائے گا کیونکہ نہ وہ حق بات سننے کی طاقت رکھتے تھے اور نہ حق کو دیکھ ہی سکتے تھے ۔
یہی لوگ ہیں جنہوں نے اپنی جانوں کو نقصان پہنچایا اور جو بہتان وہ باندھتے تھے وہ سب ان سے جاتے رہے ۔
یہ بالکل حق ہے کہ یقینا وہی لوگ آخرت میں سب سے زیادہ خسارہ اٹھانے والے ہیں ۔
بیشک جو لوگ ایمان لائے اور نیک عمل کرتے رہے اور اپنے رب کے حضور عاجزی کرتے رہے یہی لوگ اہل جنت ہیں وہ اس میں ہمیشہ رہنے والے ہیں ۔
کافر و مسلم دونوں فریقوں کی مثال اندھے اور بہرے اور اس کے برعکس دیکھنے والے اور سننے والے کی سی ہے ۔ کیا دونوں کا حال برابر ہے ؟ کیا تم پھر بھی نصیحت قبول نہیں کرتے ۔
اور بیشک ہم نے نوح علیہ السلام کو ان کی قوم کی طرف بھیجا ، انہوں نے ان سے کہا : میں تمہارے لئے کھلا ڈر سنانے والا بن کر آیا ہوں ۔
کہ تم اﷲ کے سوا کسی کی عبادت نہ کرو ، میں تم پر دردناک دن کے عذاب کی آمد کا خوف رکھتا ہوں ۔
سو ان کی قوم کے کفر کرنے والے سرداروں اور وڈیروں نے کہا : ہمیں تو تم ہمارے اپنے ہی جیسا ایک بشر دکھائی دیتے ہو اور ہم نے کسی معزز شخص کو تمہاری پیروی کرتے ہوئے نہیں دیکھا سوائے ہمارے معاشرے کے سطحی رائے رکھنے والے پست و حقیر لوگوں کے جو بے سوچے سمجھے تمہارے پیچھے لگ گئے ہیں ، اور ہم تمہارے اندر اپنے اوپر کوئی فضیلت و برتری یعنی طاقت و اقتدار ، مال و دولت یا تمہاری جماعت میں بڑے لوگوں کی شمولیت الغرض ایسا کوئی نمایاں پہلو بھی نہیں دیکھتے بلکہ ہم تو تمہیں جھوٹا سمجھتے ہیں ۔
نوح علیہ السلام نے کہا : اے میری قوم ! بتاؤ تو سہی اگر میں اپنے رب کی طرف سے روشن دلیل پر بھی ہوں اور اس نے مجھے اپنے حضور سے خاص رحمت بھی بخشی ہو مگر وہ تمہارے اوپر اندھوں کی طرح پوشیدہ کر دی گئی ہو ، تو کیا ہم اسے تم پر جبرا مسلط کر سکتے ہیں درآنحالیکہ تم اسے ناپسند کرتے ہو ۔
اور اے میری قوم ! میں تم سے اس دعوت و تبلیغ پر کوئی مال و دولت بھی طلب نہیں کرتا ، میرا اجر تو صرف اﷲ کے ذمۂ کرم پر ہے اور میں تمہاری خاطر ان غریب اور پسماندہ لوگوں کو جو ایمان لے آئے ہیں دھتکارنے والا بھی نہیں ہوں تم انہیں حقیر مت سمجھو یہی حقیقت میں معزز ہیں ۔ بیشک یہ لوگ اپنے رب کی ملاقات سے بہرہ یاب ہونے والے ہیں اور میں تو درحقیقت تمہیں جاہل و بے فہم قوم دیکھ رہا ہوں ۔
اور اے میری قوم ! اگر میں ان کو دھتکار دوں تو اﷲ کے غضب سے بچانے میں میری مدد کون کر سکتا ہے ، کیا تم غور نہیں کرتے ۔
اور میں تم سے یہ نہیں کہتا کہ میرے پاس اﷲ کے خزانے ہیں یعنی میں بے حد دولت مند ہوں اور نہ یہ کہ میں اﷲ کے بتائے بغیر خود غیب جانتا ہوں اور نہ میں یہ کہتا ہوں کہ میں انسان نہیں فرشتہ ہوں میری دعوت کرشماتی دعوؤں پر مبنی نہیں ہے اور نہ ان لوگوں کی نسبت جنہیں تمہاری نگاہیں حقیر جان رہی ہیں یہ کہتا ہوں کہ اﷲ انہیں ہرگز کوئی بھلائی نہ دے گا یہ اﷲ کا امر اور ہر شخص کا نصیب ہے ، اﷲ بہتر جانتا ہے جو کچھ ان کے دلوں میں ہے ، اگر ایسا کہوں تو بیشک میں اسی وقت ظالموں میں سے ہو جاؤں گا ۔
وہ کہنے لگے : اے نوح ! بیشک تم ہم سے جھگڑ چکے سو تم نے ہم سے بہت جھگڑا کر لیا ، بس اب ہمارے پاس وہ عذاب لے آؤ جس کا تم ہم سے وعدہ کرتے ہو اگر تم واقعی سچے ہو ۔
نوح علیہ السلام نے کہا : وہ عذاب تو بس اﷲ ہی تم پر لائے گا اگر اس نے چاہا اور تم اسے عاجز نہیں کرسکتے ۔
اور میری نصیحت بھی تمہیں نفع نہ دے گی خواہ میں تمہیں نصیحت کرنے کا ارادہ کروں اگر اﷲ نے تمہیں گمراہ کرنے کا ارادہ فرما لیا ہو ، وہ تمہارا رب ہے اور تم اسی کی طرف لوٹائے جاؤ گے ۔
اے حبیب مکرم ! کیا یہ لوگ کہتے ہیں کہ پیغمبر نے اس قرآن کو خود گھڑ لیا ہے ، فرما دیجئے : اگر میں نے اسے گھڑ لیا ہے تو میرے جرم کا وبال مجھ پر ہوگا اور میں اس سے بری ہوں جو جرم تم کر رہے ہو ۔
اور نوح علیہ السلام کی طرف وحی کی گئی کہ اب ہرگز تمہاری قوم میں سے مزید کوئی ایمان نہیں لائے گا سوائے ان کے جو اس وقت تک ایمان لا چکے ہیں ، سو آپ ان کے تکذیب و استہزا کے کاموں سے رنجیدہ نہ ہوں ۔
اور تم ہمارے حکم کے مطابق ہمارے سامنے ایک کشتی بناؤ اور ظالموں کے بارے میں مجھ سے کوئی بات نہ کرنا ، وہ ضرور غرق کئے جائیں گے ۔
اور نوح علیہ السلام کشتی بناتے رہے اور جب بھی ان کی قوم کے سردار ان کے پاس سے گزرتے ان کا مذاق اڑاتے ۔ نوح علیہ السلام انہیں جوابا کہتے : اگر آج تم ہم سے تمسخر کرتے ہو تو کل ہم بھی تم سے تمسخر کریں گے جیسے تم تمسخر کر رہے ہو ۔
سو تم عنقریب جان لوگے کہ کس پر دنیا میں ہی عذاب آتا ہے جو اسے ذلیل و رسوا کر دے گا اور پھر آخرت میں بھی کس پر ہمیشہ قائم رہنے والا عذاب اترتا ہے ۔
یہاں تک کہ جب ہمارا حکم عذاب آپہنچا اور تنور پانی کے چشموں کی طرح جوش سے ابلنے لگا تو ہم نے فرمایا : اے نوح ! اس کشتی میں ہر جنس میں سے نر اور مادہ دو عدد پر مشتمل جوڑا سوار کر لو اور اپنے گھر والوں کو بھی لے لو سوائے ان کے جن پر ہلاکت کا فرمان پہلے صادر ہو چکا ہے اور جو کوئی ایمان لے آیا ہے اسے بھی ساتھ لے لو ، اور چند لوگوں کے سوا ان کے ساتھ کوئی ایمان نہیں لایا تھا ۔
اور نوح علیہ السلام نے کہا : تم لوگ اس میں سوار ہو جاؤ اﷲ ہی کے نام سے اس کا چلنا اور اس کا ٹھہرنا ہے ۔ بیشک میرا رب بڑا ہی بخشنے والا نہایت مہربان ہے ۔
اور وہ کشتی پہاڑوں جیسی طوفانی لہروں میں انہیں لئے چلتی جا رہی تھی کہ نوح علیہ السلام نے اپنے بیٹے کو پکارا اور وہ ان سے الگ کافروں کے ساتھ کھڑا تھا : اے میرے بیٹے ! ہمارے ساتھ سوار ہوجا اور کافروں کے ساتھ نہ رہ ۔
وہ بولا : میں کشتی میں سوار ہونے کے بجائے ابھی کسی پہاڑ کی پناہ لے لیتا ہوں وہ مجھے پانی سے بچا لے گا ۔ نوح علیہ السلام نے کہا : آج اﷲ کے عذاب سے کوئی بچانے والا نہیں ہے مگر اس شخص کو جس پر وہی اﷲ رحم فرما دے ، اسی اثنا میں دونوں یعنی باپ بیٹے کے درمیان طوفانی موج حائل ہوگئی سو وہ ڈوبنے والوں میں ہوگیا ۔
اور جب سفینۂ نوح کے سوا سب ڈوب کر ہلاک ہو چکے تو حکم دیا گیا : اے زمین ! اپنا پانی نگل جا اور اے آسمان ! تو تھم جا ، اور پانی خشک کر دیا گیا اور کام تمام کر دیا گیا اور کشتی جودی پہاڑ پر جا ٹھہری ، اور فرما دیا گیا کہ ظالموں کے لئے رحمت سے دوری ہے ۔
اور نوح علیہ السلام نے اپنے رب کو پکارا اور عرض کیا : اے میرے رب ! بیشک میرا لڑکا بھی تو میرے گھر والوں میں داخل تھا اور یقینا تیرا وعدہ سچا ہے اور تو سب سے بڑا حاکم ہے ۔
ارشاد ہو : اے نوح ! بیشک وہ تیرے گھر والوں میں شامل نہیں کیونکہ اس کے عمل اچھے نہ تھے ، پس مجھ سے وہ سوال نہ کیا کرو جس کا تمہیں علم نہ ہو ، میں تمہیں نصیحت کئے دیتا ہوں کہ کہیں تم نادانوں میں سے نہ ہو جانا ۔
نوح علیہ السلام نے عرض کیا : اے میرے رب ! میں اس بات سے تیری پناہ چاہتا ہوں کہ تجھ سے وہ سوال کروں جس کا مجھے کچھ علم نہ ہو ، اور اگر تو مجھے نہ بخشے گا اور مجھ پر رحم نہ فرمائے گا تو میں نقصان اٹھانے والوں میں سے ہو جاؤں گا ۔
فرمایا گیا : اے نوح ! ہماری طرف سے سلامتی اور برکتوں کے ساتھ کشتی سے اتر جاؤ جو تم پر ہیں اور ان طبقات پر ہیں جو تمہارے ساتھ ہیں ، اور آئندہ پھر کچھ طبقے ایسے ہوں گے جنہیں ہم دنیوی نعمتوں سے بہرہ یاب فرمائیں گے پھر انہیں ہماری طرف سے دردناک عذاب آپہنچے گا ۔
یہ بیان ان غیب کی خبروں میں سے ہے جو ہم آپ کی طرف وحی کرتے ہیں ، اس سے قبل نہ آپ انہیں جانتے تھے اور نہ آپ کی قوم ، پس آپ صبر کریں ۔ بیشک بہتر انجام پرہیزگاروں ہی کے لئے ہے ۔
اور ہم نے قوم عاد کی طرف ان کے بھائی ہود علیہ السلام کو بھیجا ، انہوں نے کہا : اے میری قوم اﷲ کی عبادت کرو اس کے سوا تمہارے لئے کوئی معبود نہیں ، تم اﷲ پر شریک رکھنے کا محض بہتان باندھنے والے ہو ۔
اے میری قوم ! میں اس دعوت و تبلیغ پر تم سے کوئی اجر نہیں مانگتا ، میرا اجر فقط اس کے ذمۂ کرم پر ہے جس نے مجھے پیدا فرمایا ہے ، کیا تم عقل سے کام نہیں لیتے ۔
اور اے لوگو ! تم اپنے رب سے گناہوں کی بخشش مانگو پھر اس کی جناب میں صدق دل سے رجوع کرو ، وہ تم پر آسمان سے موسلادھار بارش بھیجے گا اور تمہاری قوت پر قوت بڑھائے گا اور تم مجرم بنتے ہوئے اس سے روگردانی نہ کرنا ۔
وہ بولے : اے ہود ! تم ہمارے پاس کوئی واضح دلیل لیکر نہیں آئے ہو اور نہ ہم تمہارے کہنے سے اپنے معبودوں کو چھوڑنے والے ہیں اور نہ ہی ہم تم پر ایمان لانے والے ہیں ۔
ہم اس کے سوا کچھ نہیں کہہ سکتے کہ ہمارے معبودوں میں سے کسی نے تمہیں دماغی خلل کی بیماری میں مبتلا کر دیا ہے ۔ ہود علیہ السلام نے کہا : بیشک میں اﷲ کو گواہ بناتا ہوں اور تم بھی گواہ رہو کہ میں ان سے لاتعلق ہوں جنہیں تم شریک گردانتے ہو ۔
اس اﷲ کے سوا تم سب بشمول تمہارے معبودان باطلہ مل کر میرے خلاف کوئی تدبیر کرلو پھر مجھے مہلت بھی نہ دو ۔
بیشک میں نے اﷲ پر توکل کر لیا ہے جو میرا بھی رب ہے اور تمہارا بھی رب ہے ، کوئی چلنے والا جاندار ایسا نہیں مگر وہ اسے اس کی چوٹی سے پکڑے ہوئے ہے یعنی مکمل طور پر اس کے قبضۂ قدرت میں ہے ۔ بیشک میرا رب حق و عدل میں سیدھی راہ پر چلنے سے ملتا ہے ۔
پھر بھی اگر تم روگردانی کرو تو میں نے واقعۃ وہ تمام احکام تمہیں پہنچا دیئے ہیں جنہیں لے کر میں تمہارے پاس بھیجا گیا ہوں ، اور میرا رب تمہاری جگہ کسی اور قوم کو قائم مقام بنا دے گا ، اور تم اس کا کچھ بھی بگاڑ نہ سکو گے ۔ بیشک میرا رب ہر چیز پر نگہبان ہے ۔
اور جب ہمارا حکم عذاب آپہنچا تو ہم نے ہود علیہ السلام کو اور ان کے ساتھ ایمان والوں کو اپنی رحمت کے باعث بچا لیا ، اور ہم نے انہیں سخت عذاب سے نجات بخشی ۔
اور یہ قوم عاد ہے جنہوں نے اپنے رب کی آیتوں کا انکار کیا اور اپنے رسولوں کی نافرمانی کی اور ہر جابر و متکبر دشمن حق کے حکم کی پیروی کی ۔
اور اس دنیا میں بھی ان کے پیچھے لعنت لگا دی گئی اور قیامت کے دن بھی لگے گی ۔ یاد رکھو کہ قوم عاد نے اپنے رب کے ساتھ کفر کیا تھا ۔ خبردار ! ہود علیہ السلام کی قوم عاد کے لئے رحمت سے دوری ہے ۔
اور ہم نے قوم ثمود کی طرف ان کے بھائی صالح علیہ السلام کو بھیجا ۔ انہوں نے کہا : اے میری قوم ! اﷲ کی عبادت کرو تمہارے لئے اس کے سوا کوئی معبود نہیں ، اسی نے تمہیں زمین سے پیدا فرمایا اور اس میں تمہیں آباد فرمایا سو تم اس سے معافی مانگو پھر اس کے حضور توبہ کرو ۔ بیشک میرا رب قریب ہے دعائیں قبول فرمانے والا ہے ۔
وہ بولے : اے صالح ! اس سے قبل ہماری قوم میں تم ہی امیدوں کا مرکز تھے ، کیا تم ہمیں ان بتوں کی پرستش کرنے سے روک رہے ہو جن کی ہمارے باپ دادا پرستش کرتے رہے ہیں ؟ اور جس توحید کی طرف تم ہمیں بلا رہے ہو یقینا ہم اس کے بارے میں بڑے اضطراب انگیز شک میں مبتلا ہیں ۔
صالح علیہ السلام نے کہا : اے میری قوم ! ذرا سوچو تو سہی اگر میں اپنے رب کی طرف سے روشن دلیل پر قائم ہوں اور مجھے اس کی جانب سے خاص رحمت نصیب ہوئی ہے ، اس کے بعد اس کے احکام تم تک نہ پہنچا کر اگر میں اس کی نافرمانی کر بیٹھوں تو کون شخص ہے جو اﷲ کے عذاب سے بچانے میں میری مدد کرسکتا ہے ؟ پس سوائے نقصان پہنچانے کے تم میرا اور کچھ نہیں بڑھا سکتے ۔
اور اے میری قوم ! یہ اﷲ کی خاص طریقہ سے پیدا کردہ اونٹنی ہے جو تمہارے لئے نشانی ہے سو اسے چھوڑے رکھو یہ اﷲ کی زمین میں کھاتی پھرے اور اسے کوئی تکلیف نہ پہنچانا ورنہ تمہیں قریب واقع ہونے والا عذاب آپکڑے گا ۔
پھر انہوں نے اسے کونچیں کاٹ کر ذبح کر ڈالا ، صالح علیہ السلام نے کہا : اب تم اپنے گھروں میں صرف تین دن تک عیش کرلو ، یہ وعدہ ہے جو کبھی جھوٹا نہ ہوگا ۔
پھر جب ہمارا حکم عذاب آپہنچا تو ہم نے صالح علیہ السلام کو اور جو ان کے ساتھ ایمان والے تھے اپنی رحمت کے سبب سے بچا لیا اور اس دن کی رسوائی سے بھی نجات بخشی ۔ بیشک آپ کا رب ہی طاقتور غالب ہے ۔
اور ظالم لوگوں کو ہولناک آواز نے آپکڑا ، سو انہوں نے صبح اس طرح کی کہ اپنے گھروں میں مردہ حالت میں اوندھے پڑے رہ گئے ۔
گویا وہ کبھی ان میں بسے ہی نہ تھے ، یاد رکھو ! قوم ثمود نے اپنے رب سے کفر کیا تھا ۔ خبردار ! قوم ثمود کے لئے رحمت سے دوری ہے ۔
اور بیشک ہمارے فرستادہ فرشتے ابراہیم علیہ السلام کے پاس خوشخبری لے کر آئے ، انہوں نے سلام کہا ، ابراہیم علیہ السلام نے بھی جوابا سلام کہا ، پھر آپ علیہ السلام نے دیر نہ کی یہاں تک کہ ان کی میزبانی کے لئے ایک بھنا ہوا بچھڑا لے آئے ۔
پھر جب ابراہیم علیہ السلام نے دیکھا کہ ان کے ہاتھ اس کھانے کی طرف نہیں بڑھ رہے تو انہیں اجنبی سمجھا اور اپنے دل میں ان سے کچھ خوف محسوس کرنے لگے ، انہوں نے کہا : آپ مت ڈریئے ! ہم قوم لوط کی طرف بھیجے گئے ہیں ۔
اور ان کی اہلیہ سارہ پاس ہی کھڑی تھیں تو وہ ہنس پڑیں ، سو ہم نے ان کی زوجہ کو اسحاق علیہ السلام کی اور اسحاق علیہ السلام کے بعد یعقوب علیہ السلام کی بشارت دی ۔
وہ کہنے لگیں : وائے حیرانی ! کیا میں بچہ جنوں گی حالانکہ میں بوڑھی ہو چکی ہوں اور میرے یہ شوہر بھی بوڑھے ہیں ؟ بیشک یہ تو بڑی عجیب چیز ہے ۔
فرشتوں نے کہا : کیا تم اﷲ کے حکم پر تعجب کر رہی ہو ؟ اے گھر والو ! تم پر اﷲ کی رحمت اور اس کی برکتیں ہیں ، بیشک وہ قابل ستائش ہے بزرگی والا ہے ۔
پھر جب ابراہیم علیہ السلام سے خوف جاتا رہا اور ان کے پاس بشارت آچکی تو ہمارے فرشتوں کے ساتھ قوم لوط کے بارے میں جھگڑنے لگے ۔
بیشک ابراہیم علیہ السلام بڑے متحمل مزاج ، آہ و زاری کرنے والے ہر حال میں ہماری طرف رجوع کر نے والے تھے ۔
فرشتوں نے کہا : اے ابراہیم ! اس بات سے درگزر کیجئے ، بیشک اب تو آپ کے رب کا حکم عذاب آچکا ہے ، اور انہیں عذاب پہنچنے ہی والا ہے جو پلٹایا نہیں جا سکتا ۔
اور جب ہمارے فرستادہ فرشتے لوط علیہ السلام کے پاس آئے تو وہ ان کے آنے سے پریشان ہوئے اور ان کے باعث ان کی طاقت کمزور پڑ گئی اور کہنے لگے : یہ بہت سخت دن ہے فرشتے نہایت خوب رو تھے اور حضرت لوط علیہ السلام کو اپنی قوم کی بری عادت کا علم تھا سو ممکنہ فتنہ کے اندیشہ سے پریشان ہوئے ۔
سو وہی ہوا جس کا انہیں اندیشہ تھا اور لوط علیہ السلام کی قوم مہمانوں کی خبر سنتے ہی ان کے پاس دوڑتی ہوئی آگئی ، اور وہ پہلے ہی برے کام کیا کرتے تھے ۔ لوط علیہ السلام نے کہا : اے میری نافرمان قوم ! یہ میری قوم کی بیٹیاں ہیں یہ تمہارے لئے بطریق نکاح پاکیزہ و حلال ہیں سو تم اﷲ سے ڈرو اور میرے مہمانوں میں اپنی بے حیائی کے باعث مجھے رسوا نہ کرو ! کیا تم میں سے کوئی بھی نیک سیرت آدمی نہیں ہے ۔
وہ بولے : تم خوب جانتے ہو کہ ہمیں تمہاری قوم کی بیٹیوں سے کوئی غرض نہیں ، اور تم یقینا جانتے ہو جو کچھ ہم چاہتے ہیں ۔
لوط علیہ السلام نے کہا : کاش ! مجھ میں تمہارے مقابلہ کی ہمت ہوتی یا میں آج کسی مضبوط قلعہ میں پناہ لے سکتا ۔
تب فرشتے کہنے لگے : اے لوط ! ہم آپ کے رب کے بھیجے ہوئے ہیں ۔ یہ لوگ تم تک ہرگز نہ پہنچ سکیں گے ، پس آپ اپنے گھر والوں کو رات کے کچھ حصہ میں لے کر نکل جائیں اور تم میں سے کوئی مڑ کر پیچھے نہ دیکھے مگر اپنی عورت کو ساتھ نہ لینا ، یقینا اسے بھی وہی عذاب پہنچنے والا ہے جو انہیں پہنچے گا ۔ بیشک ان کے عذاب کا مقررہ وقت صبح کا ہے ، کیا صبح قریب نہیں ہے ۔
پھر جب ہمارا حکم عذاب آپہنچا تو ہم نے الٹ کر اس بستی کے اوپر کے حصہ کو نچلا حصہ کر دیا اور ہم نے اس پر پتھر اور پکی ہوئی مٹی کے کنکر برسائے جو پے در پے اور تہ بہ تہ گرتے رہے ۔
جو آپ کے رب کی طرف سے نشان کئے ہوئے تھے ، اور یہ سنگ ریزوں کا عذاب ظالموں سے اب بھی کچھ دور نہیں ہے ۔
اور ہم نے اہل مدین کی طرف ان کے بھائی شعیب علیہ السلام کو بھیجا ، انہوں نے کہا : اے میری قوم ! اﷲ کی عبادت کرو تمہارے لئے اس کے سوا کوئی معبود نہیں ہے ، اور ناپ اور تول میں کمی مت کیا کرو بیشک میں تمہیں آسودہ حال دیکھتا ہوں اور میں تم پر ایسے دن کے عذاب کا خوف محسوس کرتا ہوں جو تمہیں گھیر لینے والا ہے ۔
اور اے میری قوم ! تم ناپ اور تول انصاف کے ساتھ پورے کیا کرو اور لوگوں کو ان کی چیزیں گھٹا کر نہ دیا کرو اور فساد کرنے والے بن کر ملک میں تباہی مت مچاتے پھرو ۔
جو اﷲ کے دیئے میں بچ رہے وہی تمہارے لئے بہتر ہے اگر تم ایمان والے ہو ، اور میں تم پر نگہبان نہیں ہوں ۔
وہ بولے ! اے شعیب ! کیا تمہاری نماز تمہیں یہی حکم دیتی ہے کہ ہم ان معبودوں کو چھوڑ دیں جن کی پرستش ہمارے باپ دادا کرتے رہے ہیں یا یہ کہ ہم جو کچھ اپنے اموال کے بارے میں چاہیں نہ کریں ؟ بیشک تم ہی ایک بڑے تحمل والے ہدایت یافتہ رہ گئے ہو ۔
شعیب علیہ السلام نے کہا : اے میری قوم ! ذرا بتاؤ کہ اگر میں اپنے رب کی طرف سے روشن دلیل پر ہوں اور اس نے مجھے اپنی بارگاہ سے عمدہ رزق بھی عطا فرمایا تو پھر حق کی تبلیغ کیوں نہ کروں ؟ ، اور میں یہ بھی نہیں چاہتا کہ تمہارے پیچھے لگ کر حق کے خلاف خود وہی کچھ کرنے لگوں جس سے میں تمہیں منع کر رہا ہوں ، میں تو جہاں تک مجھ سے ہو سکتا ہے تمہاری اصلاح ہی چاہتا ہوں ، اور میری توفیق اﷲ ہی کی مدد سے ہے ، میں نے اسی پر بھروسہ کیا ہے اور اسی کی طرف رجوع کرتا ہوں ۔
اور اے میری قوم ! مجھ سے دشمنی و مخالفت تمہیں یہاں تک نہ ابھار دے کہ جس کے باعث تم پر وہ عذاب آپہنچے جیسا عذاب قوم نوح یا قوم ہود یا قوم صالح کو پہنچا تھا ، اور قوم لوط کا زمانہ تو تم سے کچھ دور نہیں گزرا ۔
اور تم اپنے رب سے مغفرت مانگو پھر اس کے حضور صدق دل سے توبہ کرو ، بیشک میرا رب نہایت مہربان محبت فرمانے والا ہے ۔
وہ بولے : اے شعیب ! تمہاری اکثر باتیں ہماری سمجھ میں نہیں آتیں اور ہم تمہیں اپنے معاشرے میں ایک کمزور شخص جانتے ہیں ، اور اگر تمہارا کنبہ نہ ہوتا تو ہم تمہیں سنگ سار کر دیتے اور ہمیں اسی کا لحاظ ہے ورنہ تم ہماری نگاہ میں کوئی عزت والے نہیں ہو ۔
شعیب علیہ السلام نے کہا : اے میری قوم ! کیا میرا کنبہ تمہارے نزدیک اﷲ سے زیادہ معزز ہے ، اور تم نے اسے یعنی اللہ تعالیٰ کو گویا اپنے پس پشت ڈال رکھا ہے ۔ بیشک میرا رب تمہارے سب کاموں کو احاطہ میں لئے ہوئے ہے ۔
اور اے میری قوم ! تم اپنی جگہ کام کرتے رہو میں اپنا کام کر رہا ہوں ۔ تم عنقریب جان لوگے کہ کس پر وہ عذاب آپہنچتا ہے جو رسوا کر ڈالے گا اور کون ہے جو جھوٹا ہے ، اور تم بھی انتظار کرتے رہو اور میں بھی تمہارے ساتھ منتظر ہوں ۔
اور جب ہمارا حکم عذاب آپہنچا تو ہم نے شعیب علیہ السلام کو اور ان کے ساتھ ایمان والوں کو اپنی رحمت کے باعث بچالیا اور ظالموں کو خوفناک آواز نے آپکڑا ، سو انہوں نے صبح اس حال میں کی کہ اپنے گھروں میں مردہ حالت میں اوندھے پڑے رہ گئے ۔
گویا وہ ان میں کبھی بسے ہی نہ تھی ۔ سنو ! اہل مدین کے لئے ہلاکت ہے جیسے قوم ثمود ہلاک ہوئی تھی ۔
اور بیشک ہم نے موسٰی علیہ السلام کو بھی اپنی نشانیوں اور روشن برہان کے ساتھ بھیجا ۔
فرعون اور اس کے سرداروں کے پاس ، تو قوم کے سرداروں نے فرعون کے حکم کی پیروی کی حالانکہ فرعون کا حکم درست نہ تھا ۔
وہ قیامت کے دن اپنی قوم کے آگے آگے چلے گا بالآخر انہیں آتش دوزخ میں لا گرائے گا ، اور وہ داخل کئے جانے کی کتنی بری جگہ ہے ۔
اور اس دنیا میں بھی لعنت ان کے پیچھے لگا دی گئی اور قیامت کے دن بھی ان کے پیچھے رہے گی ، کتنا برا عطیہ ہے جو انہیں دیا گیا ہے ۔
اے رسول معظم ! یہ ان بستیوں کے کچھ حالات ہیں جو ہم آپ کو سنا رہے ہیں ان میں سے کچھ برقرار ہیں اور کچھ نیست و نابود ہوگئیں ۔
اور ہم نے ان پر ظلم نہیں کیا تھا لیکن انہوں نے خود ہی اپنی جانوں پر ظلم کیا ، سو ان کے وہ جھوٹے معبود جنہیں وہ اﷲ کے سوا پوجتے تھے ان کے کچھ کام نہ آئے ، جب آپ کے رب کا حکم عذاب آیا ، اور وہ دیوتا تو صرف ان کی ہلاکت و بربادی میں ہی اضافہ کر سکے ۔
اور اسی طرح آپ کے رب کی پکڑ ہوا کرتی ہے جب وہ بستیوں کی اس حال میں گرفت فرماتا ہے کہ وہ ظالم بن چکی ہوتی ہیں ۔ بیشک اس کی گرفت دردناک اور سخت ہوتی ہے ۔
بیشک ان واقعات میں اس شخص کے لئے عبرت ہے جو آخرت کے عذاب سے ڈرتا ہے ۔ یہ روز قیامت وہ دن ہے جس کے لئے سارے لوگ جمع کئے جائیں گے اور یہی وہ دن ہے جب سب کو حاضر کیا جائے گا ۔
اور ہم اسے مؤخر نہیں کر رہے ہیں مگر مقررہ مدت کے لئے جو پہلے سے طے ہے ۔
جب وہ دن آئے گا کوئی شخص بھی اس کی اجازت کے بغیر کلام نہیں کر سکے گا ، پھر ان میں بعض بدبخت ہوں گے اور بعض نیک بخت ۔
سو جو لوگ بدبخت ہوں گے وہ دوزخ میں پڑے ہوں گے ان کے مقدر میں وہاں چیخنا اور چلانا ہوگا ۔
وہ اس میں ہمیشہ رہیں گے جب تک آسمان اور زمین جو اس وقت ہوں گے قائم رہیں مگر یہ کہ جو آپ کا رب چاہے ۔ بیشک آپ کا رب جو ارادہ فرماتا ہے کر گزرتا ہے ۔
اور جو لوگ نیک بخت ہوں گے وہ جنت میں ہوں گے وہ اس میں ہمیشہ رہیں گے جب تک آسمان اور زمین جو اس وقت ہوں گے قائم رہیں مگر یہ کہ جو آپ کا رب چاہے ، یہ وہ عطا ہوگی جو کبھی منقطع نہ ہوگی ۔
پس اے سننے والے ! تو ان کے بارے میں کسی بھی شک میں مبتلا نہ ہو جن کی یہ لوگ پوجا کرتے ہیں ۔ یہ لوگ کسی دلیل و بصیرت کی بنا پر پرستش نہیں کرتے مگر صرف اس طرح کرتے ہیں جیسے ان سے قبل ان کے باپ دادا پرستش کرتے چلے آرہے ہیں ۔ اور بیشک ہم انہیں یقینا ان کا پورا حصۂ عذاب دیں گے جس میں کوئی کمی نہیں کی جائے گی ۔
اور بیشک ہم نے موسٰی علیہ السلام کو کتاب دی پھر اس میں اختلاف کیا جانے لگا ، اور اگر آپ کے رب کی طرف سے ایک بات پہلے صادر نہ ہو چکی ہوتی تو ان کے درمیان ضرور فیصلہ کر دیا گیا ہوتا ، اور وہ یقینا اس قرآن کے بارے میں اضطراب انگیز شک میں مبتلا ہیں ۔
بیشک آپ کا رب ان سب کو ان کے اعمال کا پورا پورا بدلہ دے گا ، وہ جو کچھ کر رہے ہیں یقینا وہ اس سے خوب آگاہ ہے ۔
پس آپ ثابت قدم رہئے جیسا کہ آپ کو حکم دیا گیا ہے اور وہ بھی ثابت قدم رہے جس نے آپ کی معیت میں اﷲ کی طرف رجوع کیا ہے ، اور اے لوگو ! تم سرکشی نہ کرنا ، بیشک تم جو کچھ کرتے ہو وہ اسے خوب دیکھ رہا ہے ۔
اور تم ایسے لوگوں کی طرف مت جھکنا جو ظلم کر رہے ہیں ورنہ تمہیں آتش دوزخ آچھوئے گی اور تمہارے لئے اﷲ کے سوا کوئی مددگار نہ ہوگا پھر تمہاری مدد بھی نہیں کی جائے گی ۔
اور آپ دن کے دونوں کناروں میں اور رات کے کچھ حصوں میں نماز قائم کیجئے ۔ بیشک نیکیاں برائیوں کو مٹا دیتی ہیں ۔ یہ نصیحت قبول کرنے والوں کے لئے نصیحت ہے ۔
اور آپ صبر کریں بیشک اﷲ نیکوکاروں کا اجر ضائع نہیں فرماتا ۔
سو تم سے پہلے کی امتوں میں ایسے صاحبان فضل و خرد کیوں نہ ہوئے جو لوگوں کو زمین میں فساد انگیزی سے روکتے بجز ان میں سے تھوڑے سے لوگوں کے جنہیں ہم نے نجات دے دی ، اور ظالموں نے عیش و عشرت کے اسی راستے کی پیروی کی جس میں وہ پڑے ہوئے تھے اور وہ عادی مجرم تھے ۔
اور آپ کا رب ایسا نہیں کہ وہ بستیوں کو ظلما ہلاک کر ڈالے درآنحالیکہ اس کے باشندے نیکوکار ہوں ۔
اور اگر آپ کا رب چاہتا تو تمام لوگوں کو ایک ہی امت بنا دیتا مگر اس نے جبرا ایسا نہ کیا بلکہ سب کو مذہب کے اختیار کرنے میں آزادی دی اور اب یہ لوگ ہمیشہ اختلاف کرتے رہیں گے ۔
سوائے اس شخص کے جس پر آپ کا رب رحم فرمائے ، اور اسی لئے اس نے انہیں پیدا فرمایا ہے ، اور آپ کے رب کا فرمان پورا ہو چکا بیشک میں دوزخ کو جنوں اور انسانوں میں سے سب اہل باطل سے ضرور بھر دوں گا ۔
اور ہم رسولوں کی خبروں میں سے سب حالات آپ کو سنا رہے ہیں جس سے ہم آپ کے قلب اطہر کو تقویت دیتے ہیں ، اور آپ کے پاس اس سورت میں حق اور نصیحت آئی ہے اور اہل ایمان کے لئے عبرت و یاددہانی بھی ۔
اور آپ ان لوگوں سے جو ایمان نہیں لاتے فرما دیں : تم اپنی جگہ عمل کرتے رہو اور ہم اپنے مقام پر عمل پیرا ہیں ۔
اور تم بھی انتظار کرو ہم بھی منتظر ہیں ۔
اور آسمانوں اور زمین کا سب غیب اﷲ ہی کے لئے ہے اور اسی کی طرف ہر ایک کام لوٹایا جاتا ہے سو اس کی عبادت کرتے رہیں اور اسی پر توکل کئے رکھیں ، اور تمہارا رب تم سب لوگوں کے اعمال سے غافل نہیں ہے
الف ، لام ، را حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ، یہ روشن کتاب کی آیتیں ہیں ۔
بیشک ہم نے اس کتاب کو قرآن کی صورت میں بزبان عربی اتارا تاکہ تم اسے براہ راست سمجھ سکو ۔
اے حبیب ! ہم آپ سے ایک بہترین قصہ بیان کرتے ہیں اس قرآن کے ذریعہ جسے ہم نے آپ کی طرف وحی کیا ہے ، اگرچہ آپ اس سے قبل اس قصہ سے بے خبر تھے ۔
وہ قصہ یوں ہے جب یوسف علیہ السلام نے اپنے باپ سے کہا : اے میرے والد گرامی ! میں نے خواب میں گیارہ ستاروں کو اور سورج اور چاند کو دیکھا ہے ، میں نے انہیں اپنے لئے سجدہ کرتے ہوئے دیکھا ہے ۔
انہوں نے کہا : اے میرے بیٹے ! اپنا یہ خواب اپنے بھائیوں سے بیان نہ کرنا ، ورنہ وہ تمہارے خلاف کوئی پر فریب چال چلیں گے ۔ بیشک شیطان انسان کا کھلا دشمن ہے ۔
اسی طرح تمہارا رب تمہیں بزرگی کے لئے منتخب فرما لے گا اور تمہیں باتوں کے انجام تک پہنچنا یعنی خوابوں کی تعبیر کا علم سکھائے گا اور تم پر اور اولاد یعقوب پر اپنی نعمت تمام فرمائے گا جیسا کہ اس نے اس سے قبل تمہارے دونوں باپ یعنی پردادا اور دادا ابراہیم اور اسحاق علیھما السلام پر تمام فرمائی تھی ۔ بیشک تمہارا رب خوب جاننے والا بڑی حکمت والا ہے ۔
بیشک یوسف علیہ السلام اور ان کے بھائیوں کے واقعہ میں پوچھنے والوں کے لئے بہت سی نشانیاں ہیں ۔
وہ وقت یاد کیجئے جب یوسف علیہ السلام کے بھائیوں نے کہا کہ واقعی یوسف علیہ السلام اور اس کا بھائی ہمارے باپ کو ہم سے زیادہ محبوب ہیں حالانکہ ہم دس افراد پر مشتمل زیادہ قوی جماعت ہیں ۔ بیشک ہمارے والد ان کی محبت کی کھلی وارفتگی میں گم ہیں ۔
اب یہی حل ہے کہ تم یوسف علیہ السلام کو قتل کر ڈالو یا دور کسی غیر معلوم علاقہ میں پھینک آؤ اس طرح تمہارے باپ کی توجہ خالصتا تمہاری طرف ہو جائے گی اور اس کے بعد تم توبہ کر کے صالحین کی جماعت بن جانا ۔
ان میں سے ایک کہنے والے نے کہا : یوسف علیہ السلام کو قتل مت کرو اور اسے کسی تاریک کنویں کی گہرائی میں ڈال دو اسے کوئی راہ گیر مسافر اٹھا لے جائے گا اگر تم کچھ کرنے والے ہو تو یہ کرو ۔
انہوں نے کہا : اے ہمارے باپ ! آپ کو کیا ہوگیا ہے آپ یوسف علیہ السلام کے بارے میں ہم پر اعتبار نہیں کرتے حالانکہ ہم یقینی طور پر اس کے خیر خواہ ہیں ۔
آپ اسے کل ہمارے ساتھ بھیج دیجئے وہ خوب کھائے اور کھیلے اور بیشک ہم اس کے محافظ ہیں ۔
انہوں نے کہا : بیشک مجھے یہ خیال مغموم کرتا ہے کہ تم اسے لے جاؤ اور میں اس خیال سے بھی خوف زدہ ہوں کہ اسے بھیڑیا کھا جائے اور تم اس کی حفاظت سے غافل رہو ۔
وہ بولے : اگر اسے بھیڑیا کھا جائے حالانکہ ہم ایک قوی جماعت بھی موجود ہوں تو ہم تو بالکل ناکارہ ہوئے ۔
پھر جب وہ اسے لے گئے اور سب اس پر متفق ہوگئے کہ اسے تاریک کنویں کی گہرائی میں ڈال دیں تب ہم نے اس کی طرف وحی بھیجی : اے یوسف ! پریشان نہ ہونا ایک وقت آئے گا کہ تم یقینا انہیں ان کا یہ کام جتلاؤ گے اور انہیں تمہارے بلند رتبہ کا شعور نہیں ہوگا ۔
اور وہ یوسف علیہ السلام کو کنویں میں پھینک کر اپنے باپ کے پاس رات کے وقت مکاری کا رونا روتے ہوئے آئے ۔
کہنے لگے : اے ہمارے باپ ! ہم لوگ دوڑ میں مقابلہ کرنے چلے گئے اور ہم نے یوسف علیہ السلام کو اپنے سامان کے پاس چھوڑ دیا تو اسے بھیڑئیے نے کھا لیا ، اور آپ تو ہماری بات کا یقین بھی نہیں کریں گے اگرچہ ہم سچے ہی ہوں ۔
اور وہ اس کے قمیض پر جھوٹا خون بھی لگا کر لے آئے ، یعقوب علیہ السلام نے کہا : حقیقت یہ نہیں ہے بلکہ تمہارے حاسد نفسوں نے ایک بہت بڑا کام تمہارے لئے آسان اور خوشگوار بنا دیا جو تم نے کر ڈالا ، پس اس حادثہ پر صبر ہی بہتر ہے ، اور اﷲ ہی سے مدد چاہتا ہوں اس پر جو کچھ تم بیان کر رہے ہو ۔
اور ادھر راہ گیروں کا ایک قافلہ آپہنچا تو انہوں نے اپنا پانی بھرنے والا بھیجا سو اس نے اپنا ڈول اس کنویں میں لٹکایا ، وہ بول اٹھا : خوشخبری ہو یہ ایک لڑکا ہے ، اور انہوں نے اسے قیمتی سامان تجارت سمجھتے ہوئے چھپا لیا ، اور اﷲ ان کاموں کو جو وہ کر رہے تھے خوب جاننے والا ہے ۔
اور یوسف علیہ السلام کے بھائیوں نے جو موقع پر آگئے تھے اسے اپنا بھگوڑا غلام کہہ کر انہی کے ہاتھوں بہت کم قیمت گنتی کے چند درہموں کے عوض بیچ ڈالا کیونکہ وہ راہ گیر اس یوسف علیہ السلام کے خریدنے کے بارے میں پہلے ہی بے رغبت تھے پھر راہ گیروں نے اسے مصر لے جا کر بیچ دیا ۔
اور مصر کے جس شخص نے اسے خریدا تھا اس کا نام قطفیر تھا اور وہ بادشاہ مصر ریان بن ولید کا وزیر خزانہ تھا اسے عرف عام میں عزیز مصر کہتے تھے اس نے اپنی بیوی زلیخا سے کہا : اسے عزت و اکرام سے ٹھہراؤ ! شاید یہ ہمیں نفع پہنچائے یا ہم اسے بیٹا بنا لیں ، اور اس طرح ہم نے یوسف علیہ السلام کو زمین مصر میں استحکام بخشا اور یہ اس لئے کہ ہم اسے باتوں کے انجام تک پہنچنا یعنی علم تعبیر رؤیا سکھائیں ، اور اﷲ اپنے کام پر غالب ہے لیکن اکثر لوگ نہیں جانتے ۔
اور جب وہ اپنے کمال شباب کو پہنچ گیا تو ہم نے اسے حکم نبوت اور علم تعبیر عطا فرمایا ، اور اسی طرح ہم نیکوکاروں کو صلہ بخشا کرتے ہیں ۔
اور اس عورت زلیخا نے جس کے گھر وہ رہتے تھے آپ سے آپ کی ذات کی شدید خواہش کی اور اس نے دروازے بھی بند کر دیئے اور کہنے لگی : جلدی آجاؤ میں تم سے کہتی ہوں ۔ یوسف علیہ السلام نے کہا : اﷲ کی پناہ ! بیشک وہ جو تمہارا شوہر ہے میرا مربی ہے اس نے مجھے بڑی عزت سے رکھا ہے ۔ بیشک ظالم لوگ فلاح نہیں پائیں گے ۔
یوسف علیہ السلام نے انکار کر دیا اور بیشک اس زلیخا نے تو ان کا ارادہ کر ہی لیا تھا ، شاید وہ بھی اس کا قصد کر لیتے اگر انہوں نے اپنے رب کی روشن دلیل کو نہ دیکھا ہوتا ۔ اس طرح اس لئے کیا گیا کہ ہم ان سے تکلیف اور بے حیائی دونوں کو دور رکھیں ، بیشک وہ ہمارے چنے ہوئے برگزیدہ بندوں میں سے تھے ۔
اور دونوں دروازے کی طرف آگے پیچھے دوڑے اور اس زلیخا نے ان کا قمیض پیچھے سے پھاڑ ڈالا اور دونوں نے اس کے خاوند عزیز مصر کو دروازے کے قریب پا لیا وہ فورا بول اٹھی کہ اس شخص کی سزا جو تمہاری بیوی کے ساتھ برائی کا ارادہ کرے اور کیا ہو سکتی ہے سوائے اس کے کہ وہ قید کر دیا جائے یا اسے درد ناک عذاب دیا جائے ۔ ۔
یوسف علیہ السلام نے کہا : نہیں بلکہ اس نے خود مجھ سے مطلب براری کے لئے مجھے پھسلانا چاہا اور اتنے میں خود اس کے گھر والوں میں سے ایک گواہ نے جو شیر خوار بچہ تھا گواہی دی کہ اگر اس کا قمیض آگے سے پھٹا ہوا ہے تو یہ سچی ہے اور وہ جھوٹوں میں سے ہے ۔
اور اگر اس کا قمیض پیچھے سے پھٹا ہوا ہے تو یہ جھوٹی ہے اور وہ سچوں میں سے ہے ۔
پھر جب اس عزیز مصر نے ان کا قمیض دیکھا کہ وہ پیچھے سے پھٹا ہوا تھا تو اس نے کہا : بیشک یہ تم عورتوں کا فریب ہے ۔ یقینا تم عورتوں کا فریب بڑا خطرناک ہوتا ہے ۔
اے یوسف ! تم اس بات سے درگزر کرو اور اے زلیخا ! تو اپنے گناہ کی معافی مانگ ، بیشک تو ہی خطاکاروں میں سے تھی ۔
اور شہر میں امراء کی کچھ عورتوں نے کہنا شروع کر دیا کہ عزیز کی بیوی اپنے غلام کو اس سے مطلب براری کے لئے پھسلاتی ہے ، اس غلام کی محبت اس کے دل میں گھر کر گئی ہے ، بیشک ہم اسے کھلی گمراہی میں دیکھ رہی ہیں ۔
پس جب اس زلیخا نے ان کی مکارانہ باتیں سنیں تو انہیں بلوا بھیجا اور ان کے لئے مجلس آراستہ کی پھر ان کے سامنے پھل رکھ دیئے اور ان میں سے ہر ایک کو ایک ایک چھری دے دی اور یوسف علیہ السلام سے درخواست کی کہ ذرا ان کے سامنے سے ہوکر نکل جاؤ تاکہ انہیں بھی میری کیفیت کا سبب معلوم ہو جائے ، سو جب انہوں نے یوسف علیہ السلام کے حسن زیبا کو دیکھا تو اس کے جلوۂ جمال کی بڑائی کرنے لگیں اور وہ مدہوشی کے عالم میں پھل کاٹنے کے بجائے اپنے ہاتھ کاٹ بیٹھیں اور دیکھ لینے کے بعد بے ساختہ بول اٹھیں : اﷲ کی پناہ ! یہ تو بشر نہیں ہے ، یہ تو بس کوئی برگزیدہ فرشتہ یعنی عالم بالا سے اترا ہوا نور کا پیکر ہے ۔
زلیخا کی تدبیر کامیاب ہوگئی تب وہ بولی : یہی وہ پیکر نور ہے جس کے بارے میں تم مجھے ملامت کرتی تھیں اور بیشک میں نے ہی اپنی خواہش کی شدت میں اسے پھسلانے کی کوشش کی مگر وہ سراپا عصمت ہی رہا ، اور اگر اب بھی اس نے وہ نہ کیا جو میں اسے کہتی ہوں تو وہ ضرور قید کیا جائے گا اور وہ یقینا بے آبرو کیا جائے گا ۔
اب زنان مصر بھی زلیخا کی ہم نوا بن گئی تھیں یوسف علیہ السلام نے سب کی باتیں سن کر عرض کیا : اے میرے رب ! مجھے قید خانہ اس کام سے کہیں زیادہ محبوب ہے جس کی طرف یہ مجھے بلاتی ہیں اور اگر تو نے ان کے مکر کو مجھ سے نہ پھیرا تو میں ان کی باتوں کی طرف مائل ہو جاؤں گا اور میں نادانوں میں سے ہو جاؤں گا ۔
سو ان کے رب نے ان کی دعا قبول فرما لی اور عورتوں کے مکر و فریب کو ان سے دور کر دیا ۔ بیشک وہی خوب سننے والا خوب جاننے والا ہے ۔
پھر انہیں یوسف علیہ السلام کی پاک بازی کی نشانیاں دیکھ لینے کے بعد بھی یہی مناسب معلوم ہوا کہ اسے ایک مدت تک قید کر دیں تاکہ عوام میں اس واقعہ کا چرچا ختم ہو جائے ۔
اور ان کے ساتھ دو جوان بھی قید خانہ میں داخل ہوئے ۔ ان میں سے ایک نے کہا : میں نے اپنے آپ کو خواب میں دیکھا ہے کہ میں انگور سے شراب نچوڑ رہا ہوں ، اور دوسرے نے کہا : میں نے اپنے آپ کو خواب میں دیکھا ہے کہ میں اپنے سر پر روٹیاں اٹھائے ہوئے ہوں ، اس میں سے پرندے کھا رہے ہیں ۔ اے یوسف ! ہمیں اس کی تعبیر بتائیے ، بیشک ہم آپ کو نیک لوگوں میں سے دیکھ رہے ہیں ۔
یوسف علیہ السلام نے کہا : جو کھانا روز تمہیں کھلایا جاتا ہے وہ تمہارے پاس آنے بھی نہ پائے گا کہ میں تم دونوں کو اس کی تعبیر تمہارے پاس اس کے آنے سے قبل بتا دوں گا ، یہ تعبیر ان علوم میں سے ہے جو میرے رب نے مجھے سکھائے ہیں ۔ بیشک میں نے اس قوم کا مذہب شروع ہی سے چھوڑ رکھا ہے جو اﷲ پر ایمان نہیں لاتے اور وہ آخرت کے بھی منکر ہیں ۔
اور میں نے تو اپنے باپ دادا ، ابراہیم اور اسحاق اور یعقوب علیھم السلام کے دین کی پیروی کر رکھی ہے ، ہمیں کوئی حق نہیں کہ ہم کسی چیز کو بھی اﷲ کے ساتھ شریک ٹھہرائیں ، یہ توحید ہم پر اور لوگوں پر اﷲ کا خاص فضل ہے لیکن اکثر لوگ شکر ادا نہیں کرتے ۔
اے میرے قید خانہ کے دونوں ساتھیو ! بتاؤ کیا الگ الگ بہت سے معبود بہتر ہیں یا ایک اﷲ جو سب پر غالب ہے ۔
تم حقیقت میں اﷲ کے سوا کسی کی عبادت نہیں کرتے ہو مگر چند ناموں کی جو خود تم نے اور تمہارے باپ دادا نے اپنے پاس سے رکھ لئے ہیں ، اﷲ نے ان کی کوئی سند نہیں اتاری ۔ حکم کا اختیار صرف اﷲ کو ہے ، اسی نے حکم فرمایا ہے کہ تم اس کے سوا کسی کی عبادت نہ کرو ، یہی سیدھا راستہ درست دین ہے لیکن اکثر لوگ نہیں جانتے ۔
اے میرے قید خانہ کے دونوں ساتھیو ! تم میں سے ایک کے خواب کی تعبیر یہ ہے کہ وہ اپنے مربی یعنی بادشاہ کو شراب پلایا کرے گا ، اور رہا دوسرا جس نے سر پر روٹیاں دیکھی ہیں تو وہ پھانسی دیا جائے گا پھر پرندے اس کے سر سے گوشت نوچ کر کھائیں گے ، قطعی فیصلہ کر دیا گیا جس کے بارے میں تم دریافت کرتے ہو ۔
اور یوسف علیہ السلام نے اس شخص سے کہا جسے ان دونوں میں سے رہائی پانے والا سمجھا کہ اپنے بادشاہ کے پاس میرا ذکر کر دینا شاید اسے یاد آجائے کہ ایک اور بے گناہ بھی قید میں ہے مگر شیطان نے اسے اپنے بادشاہ کے پاس وہ ذکر کرنا بھلا دیا نتیجۃ یوسف علیہ السلام کئی سال تک قید خانہ میں ٹھہرے رہے ۔
اور ایک روز بادشاہ نے کہا : میں نے خواب میں سات موٹی تازی گائیں دیکھی ہیں ، انہیں سات دبلی پتلی گائیں کھا رہی ہیں اور سات سبز خوشے دیکھے ہیں اور دوسرے سات ہی خشک ، اے درباریو ! مجھے میرے خواب کا جواب بیان کرو اگر تم خواب کی تعبیر جانتے ہو ۔
انہوں نے کہا : یہ پریشاں خوابیں ہیں ، اور ہم پریشاں خوابوں کی تعبیر نہیں جانتے ۔
اور وہ شخص جو ان دونوں میں سے رہائی پا چکا تھا بولا ، اور اب اسے ایک مدت کے بعد یوسف علیہ السلام کے ساتھ کیا ہوا وعدہ یاد آگیا : میں تمہیں اس کی تعبیر بتاؤں گا سو تم مجھے یوسف علیہ السلام کے پاس بھیجو ۔
وہ قید خانہ میں پہنچ کر کہنے لگا : اے یوسف ، اے صدق مجسم ! آپ ہمیں اس خواب کی تعبیر بتا دیں کہ سات فربہ گائیں ہیں جنہیں سات دبلی گائیں کھا رہی ہیں اور سات سبز خوشے ہیں اور دوسرے سات خشک ؛ تاکہ میں یہ تعبیر لے کر واپس لوگوں کے پاس جاؤں شاید انہیں آپ کی قدر و منزلت معلوم ہو جائے ۔
یوسف علیہ السلام نے کہا : تم لوگ دائمی عادت کے مطابق مسلسل سات برس تک کاشت کرو گے سو جو کھیتی تم کاٹا کرو گے اسے اس کے خوشوں ہی میں ذخیرہ کے طور پر رکھتے رہنا مگر تھوڑا سا نکال لینا جسے تم ہر سال کھا لو ۔
پھر اس کے بعد سات سال بہت سخت خشک سالی کے آئیں گے وہ اس ذخیرہ کو کھا جائیں گے جو تم ان کے لئے پہلے جمع کرتے رہے تھے مگر تھوڑا سا بچ جائے گا جو تم محفوظ کر لوگے ۔
پھر اس کے بعد ایک سال ایسا آئے گا جس میں لوگوں کو خوب بارش دی جائے گی اور اس سال اس قدر پھل ہوں گے کہ لوگ اس میں پھلوں کا رس نچوڑیں گے ۔
اور یہ تعبیر سنتے ہی بادشاہ نے کہا : یوسف علیہ السلام کو فورا میرے پاس لے آؤ ، پس جب یوسف علیہ السلام کے پاس قاصد آیا تو انہوں نے کہا : اپنے بادشاہ کے پاس لوٹ جا اور اس سے یہ پوچھ کہ ان عورتوں کا اب کیا حال ہے جنہوں نے اپنے ہاتھ کاٹ ڈالے تھے ؟ بیشک میرا رب ان کے مکر و فریب کو خوب جاننے والا ہے ۔
بادشاہ نے زلیخا سمیت عورتوں کو بلا کر پوچھا : تم پر کیا بیتا تھا جب تم سب نے یوسف علیہ السلام کو ان کی راست روی سے بہکانا چاہا تھا بتاؤ وہ معاملہ کیا تھا ؟ وہ سب بہ یک زبان بولیں : اﷲ کی پناہ ! ہم نے تو یوسف علیہ السلام میں کوئی برائی نہیں پائی ۔ عزیز مصر کی بیوی زلیخا بھی بول اٹھی : اب تو حق آشکار ہو چکا ہے حقیقت یہ ہے کہ میں نے ہی انہیں اپنی مطلب براری کے لئے پھسلانا چاہا تھا اور بیشک وہی سچے ہیں ۔
یوسف علیہ السلام نے کہا : میں نے یہ اس لئے کیا ہے کہ وہ عزیز مصر جو میرا محسن و مربی تھا جان لے کہ میں نے اس کی غیابت میں پشت پیچھے اس کی کوئی خیانت نہیں کی اور بیشک اﷲ خیانت کرنے والوں کے مکر و فریب کو کامیاب نہیں ہونے دیتا ۔
اور میں اپنے نفس کی برات کا دعوٰی نہیں کرتا ، بیشک نفس تو برائی کا بہت ہی حکم دینے والا ہے سوائے اس کے جس پر میرا رب رحم فرما دے ۔ بیشک میرا رب بڑا بخشنے والا نہایت مہربان ہے ۔
اور بادشاہ نے کہا : انہیں میرے پاس لے آؤ کہ میں انہیں اپنے لئے مشیر خاص کر لوں ، سو جب بادشاہ نے آپ سے بالمشافہ گفتگو کی تو نہایت متاثر ہوا اور کہنے لگا : اے یوسف ! بیشک آپ آج سے ہمارے ہاں مقتدر اور معتمد ہیں یعنی آپ کو اقتدار میں شریک کر لیا گیا ہے ۔
یوسف علیہ السلام نے فرمایا : اگر تم نے واقعی مجھ سے کوئی خاص کام لینا ہے تو مجھے سرزمین مصر کے خزانوں پر وزیر اور امین مقرر کر دو ، بیشک میں ان کی خوب حفاظت کرنے والا اور اقتصادی امور کا خوب جاننے والا ہوں ۔
اور اس طرح ہم نے یوسف علیہ السلام کو ملک مصر میں اقتدار بخشا تاکہ اس میں جہاں چاہیں رہیں ۔ ہم جسے چاہتے ہیں اپنی رحمت سے سرفراز فرماتے ہیں اور نیکوکاروں کا اجر ضائع نہیں کرتے ۔
اور یقینا آخرت کا اجر ان لوگوں کے لئے بہتر ہے جو ایمان لائے اور روش تقوٰی پر گامزن رہے ۔
اور قحط کے زمانہ میں یوسف علیہ السلام کے بھائی غلہ لینے کے لئے مصر آئے تو ان کے پاس حاضر ہوئے پس یوسف علیہ السلام نے انہیں پہچان لیا اور وہ انہیں نہ پہچان سکے ۔
اور جب یوسف علیہ السلام نے ان کا سامان زاد و متاع انہیں مہیا کر دیا تو فرمایا : اپنے پدری بھائی بنیامین کو میرے پاس لے آؤ ، کیا تم نہیں دیکھتے کہ میں کس قدر پورا ناپتا ہوں اور میں بہترین مہمان نواز بھی ہوں ۔
پس اگر تم اسے میرے پاس نہ لائے تو آئندہ تمہارے لئے میرے پاس غلہ کا کوئی پیمانہ نہ ہوگا اور نہ ہی تم میرے قریب آسکو گے ۔
وہ بولے : ہم اس کے بھیجنے سے متعلق اس کے باپ سے ضرور تقاضا کریں گے اور ہم یقینا ایسا کریں گے ۔
اور یوسف علیہ السلام نے اپنے غلاموں سے فرمایا : ان کی رقم جو انہوں نے غلہ کے عوض اد اکی تھی واپس ان کی بوریوں میں رکھ دو تاکہ جب وہ اپنے گھر والوں کی طرف لوٹیں تو اسے پہچان لیں کہ یہ رقم تو واپس آگئی ہے شاید وہ اسی سبب سے لوٹ کر آجائیں ۔
سو جب وہ اپنے والد کی طرف لوٹے تو کہنے لگے : اے ہمارے باپ ! آئندہ کے لئے ہم پر غلہ بند کر دیا گیا ہے سوائے اس کے کہ بنیامین ہمارے ساتھ جائے پس ہمارے بھائی بنیامین کو ہمارے ساتھ بھیج دیں تاکہ ہم مزید غلہ لے آئیں اور ہم یقینا اس کے محافظ ہوں گے ۔
یعقوب علیہ السلام نے فرمایا : کیا میں اس کے بارے میں بھی تم پر اسی طرح اعتماد کر لوں جیسے اس سے قبل میں نے اس کے بھائی یوسف علیہ السلام کے بارے میں تم پر اعتماد کر لیا تھا ؟ تو اﷲ ہی بہتر حفاظت فرمانے والا ہے اور وہی سب مہربانوں سے زیادہ مہربان ہے ۔
جب انہوں نے اپنا سامان کھولا تو اس میں اپنی رقم پائی جو انہیں لوٹا دی گئی تھی ، وہ کہنے لگے : اے ہمارے والد گرامی ! ہمیں اور کیا چاہئے ؟ یہ ہماری رقم بھی ہماری طرف لوٹا دی گئی ہے اور اب تو ہم اپنے گھر والوں کے لئے ضرور ہی غلہ لائیں گے اور ہم اپنے بھائی کی حفاظت کریں گے اور ایک اونٹ کا بوجھ اور زیادہ لائیں گے ، اور یہ غلہ جو ہم پہلے لائے ہیں تھوڑی مقدار میں ہے ۔
یعقوب علیہ السلام نے فرمایا : میں اسے ہرگز تمہارے ساتھ نہیں بھیجوں گا یہاں تک کہ تم اﷲ کی قسم کھا کر مجھے پختہ وعدہ دو کہ تم اسے ضرور میرے پاس واپس لے آؤ گے سوائے اس کے کہ تم سب کو کہیں گھیر لیا جائے یا ہلاک کر دیا جائے ، پھر جب انہوں نے یعقوب علیہ السلام کو اپنا پختہ عہد دے دیا تو یعقوب علیہ السلام نے فرمایا : جو کچھ ہم کہہ رہے ہیں اس پر اﷲ نگہبان ہے ۔
اور فرمایا : اے میرے بیٹو ! شہر میں ایک دروازے سے داخل نہ ہونا بلکہ مختلف دروازوں سے تقسیم ہو کر داخل ہونا ، اور میں تمہیں اﷲ کے امر سے کچھ نہیں بچا سکتا کہ حکم تقدیر صرف اﷲ ہی کے لئے ہے ۔ میں نے اسی پر بھروسہ کیا ہے اور بھروسہ کرنے والوں کو اسی پر بھروسہ کرنا چاہئے ۔
اور جب وہ مصر میں داخل ہوئے جس طرح ان کے باپ نے انہیں حکم دیا تھا ، وہ حکم انہیں اﷲ کی تقدیر سے کچھ نہیں بچا سکتا تھا مگر یہ یعقوب علیہ السلام کے دل کی ایک خواہش تھی جسے اس نے پورا کیا ، اور اس خواہش و تدبیر کو لغو بھی نہ سمجھنا ، تمہیں کیا خبر ! بیشک یعقوب علیہ السلام صاحب علم تھے اس وجہ سے کہ ہم نے انہیں علم خاص سے نوازا تھا مگر اکثر لوگ ان حقیقتوں کو نہیں جانتے ۔
اور جب وہ یوسف علیہ السلام کے پاس حاضر ہوئے تو یوسف علیہ السلام نے اپنے بھائی بنیامین کو اپنے پاس جگہ دی اسے آہستہ سے کہا : بیشک میں ہی تیرا بھائی یوسف ہوں پس تو غمزدہ نہ ہو ان کاموں پر جو یہ کرتے رہے ہیں ۔
پھر جب یوسف علیہ السلام نے ان کا سامان انہیں مہیا کر دیا تو شاہی پیالہ اپنے بھائی بنیامین کی بوری میں رکھ دیا بعد ازاں پکارنے والے نے آواز دی : اے قافلہ والو ! ٹھہرو یقینا تم لوگ ہی چور معلوم ہوتے ہو ۔
وہ ان کی طرف متوجہ ہو کر کہنے لگے : تمہاری کیا چیز گم ہوگئی ہے ۔
وہ درباری ملازم بولے : ہمیں بادشاہ کا پیالہ نہیں مل رہا اور جو کوئی اسے ڈھونڈ کر لے آئے اس کے لئے ایک اونٹ کا غلہ انعام ہے اور میں اس کا ذمہ دار ہوں ۔
وہ کہنے لگے : اﷲ کی قسم ! بیشک تم جان گئے ہو گے ہم اس لئے نہیں آئے تھے کہ جرم کا ارتکاب کر کے زمین میں فساد بپا کریں اور نہ ہی ہم چور ہیں ۔
وہ ملازم بولے : تم خود ہی بتاؤ کہ اس چور کی کیا سزا ہوگی اگر تم جھوٹے نکلے ۔
انہوں نے کہا : اس کی سزا یہ ہے کہ جس کے سامان میں سے وہ پیالہ برآمد ہو وہ خود ہی اس کا بدلہ ہے یعنی اسی کو اس کے بدلہ میں رکھ لیا جائے ، ہم ظالموں کو اسی طرح سزا دیتے ہیں ۔
پس یوسف علیہ السلام نے اپنے بھائی کی بوری سے پہلے ان کی بوریوں کی تلاشی شروع کی پھر بالآخر اس پیالے کو اپنے سگے بھائی بنیامین کی بوری سے نکال لیا ۔ یوں ہم نے یوسف علیہ السلام کو تدبیر بتائی ۔ وہ اپنے بھائی کو بادشاہ مصر کے قانون کی رو سے اسیر بنا کر نہیں رکھ سکتے تھے مگر یہ کہ جیسے اﷲ چاہے ۔ ہم جس کے چاہتے ہیں درجات بلند کر دیتے ہیں ، اور ہر صاحب علم سے اوپر بھی ایک علم والا ہوتا ہے ۔
انہوں نے کہا : اگر اس نے چوری کی ہے تو کوئی تعجب نہیں بیشک اس کا بھائی یوسف بھی اس سے پہلے چوری کر چکا ہے ، سو یوسف علیہ السلام نے یہ بات اپنے دل میں چھپائی رکھی اور اسے ان پر ظاہر نہ کیا ، دل میں ہی کہا : تمہارا حال نہایت برا ہے ، اور اﷲ خوب جانتا ہے جو کچھ تم بیان کر رہے ہو ۔
وہ بولے : اے عزیز مصر ! اس کے والد بڑے معمر بزرگ ہیں ، آپ اس کی جگہ ہم میں سے کسی کو پکڑ لیں ، بیشک ہم آپ کو احسان کرنے والوں میں پاتے ہیں ۔
یوسف علیہ السلام نے کہا : اﷲ کی پناہ کہ ہم نے جس کے پاس اپنا سامان پایا اس کے سوا کسی اور کو پکڑ لیں تب تو ہم ظالموں میں سے ہو جائیں گے ۔
پھر جب وہ یوسف علیہ السلام سے مایوس ہوگئے تو علیحدگی میں باہم سرگوشی کرنے لگے ، ان کے بڑے بھائی نے کہا : کیا تم نہیں جانتے کہ تمہارے باپ نے تم سے اﷲ کی قسم اٹھوا کر پختہ وعدہ لیا تھا اور اس سے پہلے تم یوسف کے حق میں جو زیادتیاں کر چکے ہو تمہیں وہ بھی معلوم ہیں ، سو میں اس سرزمین سے ہرگز نہیں جاؤں گا جب تک مجھے میرا باپ اجازت نہ دے یا میرے لئے اﷲ کوئی فیصلہ فرما دے ، اور وہ سب سے بہتر فیصلہ فرمانے والا ہے ۔
تم اپنے باپ کی طرف لوٹ جاؤ پھر جا کر کہو : اے ہمارے باپ ! بیشک آپ کے بیٹے نے چوری کی ہے اس لئے وہ گرفتار کر لیا گیا اور ہم نے فقط اسی بات کی گواہی دی تھی جس کا ہمیں علم تھا اور ہم غیب کے نگہبان نہ تھے ۔
اور اگر آپ کو اعتبار نہ آئے تو اس بستی والوں سے پوچھ لیں جس میں ہم تھے اور اس قافلہ والوں سے معلوم کر لیں جس میں ہم آئے ہیں ، اور بیشک ہم اپنے قول میں یقینا سچے ہیں ۔
یعقوب علیہ السلام نے فرمایا : ایسا نہیں بلکہ تمہارے نفسوں نے یہ بات تمہارے لئے مرغوب بنا دی ہے ، اب صبر ہی اچھا ہے ، قریب ہے کہ اﷲ ان سب کو میرے پاس لے آئے ، بیشک وہ بڑا علم والا بڑی حکمت والا ہے ۔
اور یعقوب علیہ السلام نے ان سے منہ پھیر لیا اور کہا : ہائے افسوس ! یوسف علیہ السلام کی جدائی پر اور ان کی آنکھیں غم سے سفید ہوگئیں سو وہ غم کو ضبط کئے ہوئے تھے ۔
وہ بولے : اﷲ کی قسم ! آپ ہمیشہ یوسف ہی کو یاد کرتے رہیں گے یہاں تک کہ آپ قریب مرگ ہو جائیں گے یا آپ وفات پا جائیں گے ۔
انہوں نے فرمایا : میں تو اپنی پریشانی اور غم کی فریاد صرف اﷲ کے حضور کرتا ہوں اور میں اﷲ کی طرف سے وہ کچھ جانتا ہوں جو تم نہیں جانتے ۔
اے میرے بیٹو ! جاؤ کہیں سے یوسف علیہ السلام اور اس کے بھائی کی خبر لے آؤ اور اﷲ کی رحمت سے مایوس نہ ہو ، بیشک اﷲ کی رحمت سے صرف وہی لوگ مایوس ہوتے ہیں جو کافر ہیں ۔
سو جب وہ دوبارہ یوسف علیہ السلام کے پاس حاضر ہوئے تو کہنے لگے : اے عزیز مصر ! ہم پر اور ہمارے گھر والوں پر مصیبت آن پڑی ہے ہم شدید قحط میں مبتلا ہیں اور ہم یہ تھوڑی سی رقم لے کر آئے ہیں سو اس کے بدلے ہمیں غلہ کا پورا پورا ناپ دے دیں اور اس کے علاوہ ہم پر کچھ صدقہ بھی کر دیں ۔ بیشک اﷲ خیرات کرنے والوں کو جزا دیتا ہے ۔
یوسف علیہ السلام نے فرمایا : کیا تمہیں معلوم ہے کہ تم نے یوسف اور اس کے بھائی کے ساتھ کیا سلوک کیا تھا کیا تم اس وقت نادان تھے ۔
وہ بولے : کیا واقعی تم ہی یوسف ہو ؟ انہوں نے فرمایا : ہاں میں یوسف ہوں اور یہ میرا بھائی ہے بیشک اﷲ نے ہم پر احسان فرمایا ہے ، یقینا جو شخص اﷲ سے ڈرتا اور صبر کرتا ہے تو بیشک اﷲ نیکوکاروں کا اجر ضائع نہیں کرتا ۔
وہ بول اٹھے : اﷲ کی قسم ! بیشک اﷲ نے آپ کو ہم پر فضیلت دی ہے اور یقینا ہم ہی خطاکار تھے ۔
یوسف علیہ السلام نے فرمایا : آج کے دن تم پر کوئی ملامت اور گرفت نہیں ہے ، اﷲ تمہیں معاف فرما دے اور وہ سب مہربانوں سے زیادہ مہربان ہے ۔
میرا یہ قمیض لے جاؤ ، سو اسے میرے باپ کے چہرے پر ڈال دینا ، وہ بینا ہو جائیں گے ، اور پھر اپنے سب گھر والوں کو میرے پاس لے آؤ ۔
اور جب قافلہ مصر سے روانہ ہوا ان کے والد یعقوب علیہ السلام نے کنعان میں بیٹھے ہی فرما دیا : بیشک میں یوسف کی خوشبو پا رہا ہوں اگر تم مجھے بڑھاپے کے باعث بہکا ہوا خیال نہ کرو ۔
وہ بولے : اﷲ کی قسم یقینا آپ اپنی اسی پرانی محبت کی خود رفتگی میں ہیں ۔
پھر جب خوشخبری سنانے والا آپہنچا اس نے وہ قمیض یعقوب علیہ السلام کے چہرے پر ڈال دیا تو اسی وقت ان کی بینائی لوٹ آئی ، یعقوب علیہ السلام نے فرمایا : کیا میں تم سے نہیں کہتا تھا کہ بیشک میں اﷲ کی طرف سے وہ کچھ جانتا ہوں جو تم نہیں جانتے ۔
وہ بولے : اے ہمارے باپ ! ہمارے لئے اﷲ سے ہمارے گناہوں کی مغفرت طلب کیجئے ، بیشک ہم ہی خطاکار تھے ۔
یعقوب علیہ السلام نے فرمایا : میں عنقریب تمہارے لئے اپنے رب سے بخشش طلب کروں گا ، بیشک وہی بڑا بخشنے والا نہایت مہربان ہے ۔
پھر جب وہ سب افراد خانہ یوسف علیہ السلام کے پاس آئے تو یوسف علیہ السلام نے شہر سے باہر آکر ہزارہا سواریوں ، فوجیوں اور لوگوں کے ہمراہ شاہی جلوس کی صورت میں ان کا استقبال کیا اور اپنے ماں باپ کو تعظیما اپنے قریب جگہ دی یا انہیں اپنے گلے سے لگا لیا اور خوش آمدید کہتے ہوئے فرمایا : آپ مصر میں داخل ہو جائیں اگر اﷲ نے چاہا تو امن و عافیت کے ساتھ یہیں قیام کریں ۔
اور یوسف علیہ السلام نے اپنے والدین کو اوپر تخت پر بٹھا لیا اور وہ سب یوسف علیہ السلام کے لئے سجدہ میں گر پڑے ، اور یوسف علیہ السلام نے کہا : اے ابا جان ! یہ میرے اس خواب کی تعبیر ہے جو بہت پہلے آیا تھا اکثر مفسرین کے نزدیک اسے چالیس سال کا عرصہ گزر گیا تھا اور بیشک میرے رب نے اسے سچ کر دکھایا ہے ، اور بیشک اس نے مجھ پر بڑا احسان فرمایا جب مجھے جیل سے نکالا اور آپ سب کو صحرا سے یہاں لے آیا اس کے بعد کہ شیطان نے میرے اور میرے بھائیوں کے درمیان فساد پیدا کر دیا تھا ، اور بیشک میرا رب جس چیز کو چاہے اپنی تدبیر سے آسان فرما دے ، بیشک وہی خوب جاننے والا بڑی حکمت والا ہے ۔
اے میرے رب ! بیشک تو نے مجھے سلطنت عطا فرمائی اور تو نے مجھے خوابوں کی تعبیر کے علم سے نوازا ، اے آسمانوں اور زمین کے پیدا فرمانے والے ! تو دنیا میں بھی میرا کارساز ہے اور آخرت میں بھی ، مجھے حالت اسلام پر موت دینا اور مجھے صالح لوگوں کے ساتھ ملا دے ۔
اے حبیب مکرم ! یہ قصہ غیب کی خبروں میں سے ہے جسے ہم آپ کی طرف وحی فرما رہے ہیں ، اور آپ کوئی ان کے پاس موجود نہ تھے جب وہ برادران یوسف اپنی سازشی تدبیر پر جمع ہو رہے تھے اور وہ مکر و فریب کر رہے تھے ۔
اور اکثر لوگ ایمان لانے والے نہیں ہیں اگرچہ آپ کتنی ہی خواہش کریں ۔
اور آپ ان سے اس دعوت و تبلیغ پر کوئی صلہ تو نہیں مانگتے ، یہ قرآن جملہ جہان والوں کے لئے نصیحت ہی تو ہے ۔
اور آسمانوں اور زمین میں کتنی ہی نشانیاں ہیں جن پر ان لوگوں کا گزر ہوتا رہتا ہے اور وہ ان سے صرف نظر کئے ہوئے ہیں ۔
اور ان میں سے اکثر لوگ اﷲ پر ایمان نہیں رکھتے مگر یہ کہ وہ مشرک ہیں ۔
کیا وہ اس بات سے بے خوف ہو گئے ہیں کہ ان پر اﷲ کے عذاب کی چھا جانے والی آفت آجائے یا ان پر اچانک قیامت آجائے اور انہیں خبر بھی نہ ہو ۔
اے حبیب مکرم ! فرما دیجئے : یہی میری راہ ہے ، میں اﷲ کی طرف بلاتا ہوں ، پوری بصیرت پر قائم ہوں ، میں بھی اور وہ شخص بھی جس نے میری اتباع کی ، اور اﷲ پاک ہے اور میں مشرکوں میں سے نہیں ہوں ۔
اور ہم نے آپ سے پہلے بھی مختلف بستیوں والوں میں سے مردوں ہی کو بھیجا تھا جن کی طرف ہم وحی فرماتے تھے ، کیا ان لوگوں نے زمین میں سیر نہیں کی کہ وہ خود دیکھ لیتے کہ ان سے پہلے لوگوں کا انجام کیا ہوا ، اور بیشک آخرت کا گھر پرہیزگاری اختیار کرنے والوں کے لئے بہتر ہے ، کیا تم عقل نہیں رکھتے ۔
یہاں تک کہ جب پیغمبر اپنی نافرمان قوموں سے مایوس ہوگئے اور ان منکر قوموں نے گمان کر لیا کہ ان سے جھوٹ بولا گیا ہے یعنی ان پر کوئی عذاب نہیں آئے گا تو ان رسولوں کو ہماری مدد آپہنچی پھر ہم نے جسے چاہا اسے نجات بخش دی ، اور ہمارا عذاب مجرم قوم سے پھیرا نہیں جاتا ۔
بیشک ان کے قصوں میں سمجھ داروں کے لئے عبرت ہے ، یہ قرآن ایسا کلام نہیں جو گھڑ لیا جائے بلکہ یہ تو ان آسمانی کتابوں کی تصدیق ہے جو اس سے پہلے نازل ہوئی ہیں اور ہر چیز کی تفصیل ہے اور ہدایت ہے اور رحمت ہے اس قوم کے لئے جو ایمان لے آئے ۔
الف ، لام ، میم ، را حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ، یہ کتاب الٰہی کی آیتیں ہیں ، اور جو کچھ آپ کے رب کی طرف سے آپ کی جانب نازل کیا گیا ہے وہ حق ہے لیکن اکثر لوگ ایمان نہیں لاتے ۔
اور اﷲ وہ ہے جس نے آسمانوں کو بغیر ستون کے خلا میں بلند فرمایا جیسا کہ تم دیکھ رہے ہو پھر پوری کائنات پر محیط اپنے تخت اقتدار پر اپنی شان کے لائق متمکن ہوا اور اس نے سورج اور چاند کو نظام کا پابند بنا دیا ، ہر ایک اپنی مقررہ میعاد میں مسافت مکمل کرنے کے لئے اپنے اپنے مدار میں چلتا ہے ۔ وہی ساری کائنات کے پورے نظام کی تدبیر فرماتا ہے ، سب نشانیوں یا قوانین فطرت کو تفصیلا واضح فرماتا ہے تاکہ تم اپنے رب کے روبرو حاضر ہونے کا یقین کر لو ۔
اور وہی ہے جس نے گولائی کے باوجود زمین کو پھیلایا اور اس میں پہاڑ اور دریا بنائے ، اور ہر قسم کے پھلوں میں بھی اس نے دو دو جنسوں کے جوڑے بنائے وہی رات سے دن کو ڈھانک لیتا ہے ، بیشک اس میں تفکر کرنے والوں کے لئے بہت نشانیاں ہیں ۔
اور زمین میں مختلف قسم کے قطعات ہیں جو ایک دوسرے کے قریب ہیں اور انگوروں کے باغات ہیں اور کھیتیاں ہیں اور کھجور کے درخت ہیں ، جھنڈدار اور بغیر جھنڈ کے ، ان سب کو ایک ہی پانی سے سیراب کیا جاتا ہے ، اور اس کے باوجود ہم ذائقہ میں بعض کو بعض پر فضیلت بخشتے ہیں ، بیشک اس میں عقل مندوں کے لئے بڑی نشانیاں ہیں ۔
اور اگر آپ کفار کے انکار پر تعجب کریں تو ان کا یہ کہنا عجیب تر ہے کہ کیا جب ہم مر کر خاک ہو جائیں گے تو کیا ہم از سر نو تخلیق کئے جائیں گے ؟ یہی وہ لوگ ہیں جنہوں نے اپنے رب کا انکار کیا ، اور انہی لوگوں کی گردنوں میں طوق پڑے ہوں گے اور یہی لوگ اہل جہنم ہیں ، وہ اس میں ہمیشہ رہنے والے ہیں ۔
اور یہ لوگ رحمت سے پہلے آپ سے عذاب طلب کرنے میں جلدی کرتے ہیں ، حالانکہ ان سے پہلے کئی عذاب گزر چکے ہیں ، اور اے حبیب ! بیشک آپ کا رب لوگوں کے لئے ان کے ظلم کے باوجود بخشش والا ہے اور یقینا آپ کا رب سخت عذاب دینے والا بھی ہے ۔
اور کافر لوگ کہتے ہیں کہ اس رسول پر ان کے رب کی طرف سے کوئی نشانی کیوں نہیں اتاری گئی ؟ اے رسول مکرم ! آپ تو فقط نافرمانوں کو انجام بد سے ڈرانے والے اور دنیا کی ہر قوم کے لئے ہدایت بہم پہنچانے والے ہیں ۔
اﷲ جانتا ہے جو کچھ ہر مادہ اپنے پیٹ میں اٹھاتی ہے اور رحم جس قدر سکڑتے اور جس قدر بڑھتے ہیں ، اور ہر چیز اس کے ہاں مقرر حد کے ساتھ ہے ۔
وہ ہر نہاں اور عیاں کو جاننے والا ہے سب سے برتر اور اعلیٰ رتبہ والا ہے ۔
تم میں سے جو شخص آہستہ بات کرے اور جو بلند آواز سے کرے اور جو رات کی تاریکی میں چھپا ہو اور جو دن کی روشنی میں چلتا پھرتا ہو اس کے لئے سب برابر ہیں ۔
ہر انسان کے لئے یکے بعد دیگرے آنے والے فرشتے ہیں جو اس کے آگے اور اس کے پیچھے اﷲ کے حکم سے اس کی نگہبانی کرتے ہیں ۔ بیشک اﷲ کسی قوم کی حالت کو نہیں بدلتا یہاں تک کہ وہ لوگ اپنے آپ میں خود تبدیلی پیدا کر ڈالیں ، اور جب اﷲ کسی قوم کے ساتھ اس کی اپنی بداعمالیوں کی وجہ سے عذاب کا ارادہ فرما لیتا ہے تو اسے کوئی ٹال نہیں سکتا ، اور نہ ہی ان کے لئے اﷲ کے مقابلہ میں کوئی مددگار ہوتا ہے ۔
وہی ہے جو تمہیں کبھی ڈرانے اور کبھی امید دلانے کے لئے بجلی دکھاتا ہے اور کبھی بھاری گھنے بادلوں کو اٹھاتا ہے ۔
بجلیوں اور بادلوں کی گرج یا اس پر متعین فرشتہ اور تمام فرشتے اس کے خوف سے اس کی حمد کے ساتھ تسبیح کرتے ہیں ، اور وہ کڑکتی بجلیاں بھیجتا ہے پھر جس پر چاہتا ہے اسے گرا دیتا ہے ، اور وہ کفار قدرت کی ان نشانیوں کے باوجود اﷲ کے بارے میں جھگڑا کرتے ہیں ، اور وہ سخت تدبیر و گرفت والا ہے ۔
اسی کے لئے حق یعنی توحید کی دعوت ہے ، اور وہ کافر لوگ جو اس کے سوا معبودان باطلہ یعنی بتوں کی عبادت کرتے ہیں ، وہ انہیں کسی چیز کا جواب بھی نہیں دے سکتے ۔ ان کی مثال تو صرف اس شخص جیسی ہے جو اپنی دونوں ہتھیلیاں پانی کی طرف پھیلائے بیٹھا ہو کہ پانی خود اس کے منہ تک پہنچ جائے اور یوں تو وہ پانی اس تک پہنچنے والا نہیں ، اور اسی طرح کافروں کا بتوں کی عبادت اور ان سے دعا کرنا گمراہی میں بھٹکنے کے سوا کچھ نہیں ۔
اور جو کوئی بھی آسمانوں اور زمین میں ہے وہ تو اﷲ ہی کے لئے سجدہ کرتا ہے بعض خوشی سے اور بعض مجبورا اور ان کے سائے بھی صبح و شام اسی کو سجدہ کرتے ہیں ، تو پھر ان کافروں نے اﷲ کو چھوڑ کر بتوں کی سجدہ ریزی کیوں شروع کر لی ہے ؟ ۔
ان کافروں کے سامنے فرمایئے کہ آسمانوں اور زمین کا رب کون ہے ؟ آپ خود ہی فرما دیجئے : اﷲ ہے ۔ پھر آپ ان سے دریافت فرمایئے : کیا تم نے اس کے سوا ان بتوں کو کارساز بنا لیا ہے جو نہ اپنی ذاتوں کے لئے کسی نفع کے مالک ہیں اور نہ کسی نقصان کے ۔ آپ فرما دیجئے : کیا اندھا اور بینا برابر ہو سکتے ہیں یا کیا تاریکیاں اور روشنی برابر ہو سکتی ہیں ۔ کیا انہوں نے اﷲ کے لئے ایسے شریک بنائے ہیں جنہوں نے اﷲ کی مخلوق کی طرح کچھ مخلوق خود بھی پیدا کی ہو ، سو ان بتوں کی پیدا کردہ اس مخلوق سے ان کو تشابہ یعنی مغالطہ ہو گیا ہو ، فرما دیجئے : اﷲ ہی ہر چیز کا خالق ہے اور وہ ایک ہے ، وہ سب پر غالب ہے ۔
اس نے آسمان کی جانب سے پانی اتارا تو وادیاں اپنی اپنی گنجائش کے مطابق بہہ نکلیں ، پھر سیلاب کی رو نے ابھرا ہوا جھاگ اٹھا لیا ، اور جن چیزوں کو آگ میں تپاتے ہیں ، زیور یا دوسرا سامان بنانے کے لئے اس پر بھی ویسا ہی جھاگ اٹھتا ہے ، اس طرح اﷲ حق اور باطل کی مثالیں بیان فرماتا ہے ، سو جھاگ تو پانی والا ہو یا آگ والا سب بے کار ہو کر رہ جاتا ہے اور البتہ جو کچھ لوگوں کے لئے نفع بخش ہوتا ہے وہ زمین میں باقی رہتا ہے ، اﷲ اس طرح مثالیں بیان فرماتا ہے ۔
ایسے لوگوں کے لئے جنہوں نے اپنے رب کا حکم قبول کیا بھلائی ہے ، اور جنہوں نے اس کا حکم قبول نہیں کیا اگر ان کے پاس وہ سب کچھ ہو جو زمین میں ہے اور اس کے ساتھ اتنا اور بھی ہو سو وہ اسے عذاب سے نجات کے لئے فدیہ دے ڈالیں تب بھی انہی لوگوں کا حساب برا ہوگا ، اور ان کا ٹھکانا دوزخ ہے ، اور وہ نہایت برا ٹھکانا ہے ۔
بھلا وہ شخص جو یہ جانتا ہے کہ جو کچھ آپ کی طرف آپ کے رب کی جانب سے نازل کیا گیا ہے حق ہے ، اس شخص کے مانند ہو سکتا ہے جو اندھا ہے ، بات یہی ہے کہ نصیحت عقل مند ہی قبول کرتے ہیں ۔
جو لوگ اﷲ کے عہد کو پورا کرتے ہیں اور قول و قرار کو نہیں توڑتے ۔
اور جو لوگ ان سب حقوق اﷲ ، حقوق الرسول ، حقوق العباد اور اپنے حقوق قرابت کو جوڑے رکھتے ہیں ، جن کے جوڑے رکھنے کا اﷲ نے حکم فرمایا ہے اور اپنے رب کی خشیت میں رہتے ہیں اور برے حساب سے خائف رہتے ہیں ۔
اور جو لوگ اپنے رب کی رضاجوئی کے لئے صبر کرتے ہیں اور نماز قائم رکھتے ہیں اور جو رزق ہم نے انہیں دیا ہے اس میں سے پوشیدہ اور اعلانیہ دونوں طرح خرچ کرتے ہیں اور نیکی کے ذریعہ برائی کو دور کرتے رہتے ہیں یہی وہ لوگ ہیں جن کے لئے آخرت کا حسین گھر ہے ۔
جہاں سدا بہار باغات ہیں ان میں وہ لوگ داخل ہوں گے اور ان کے آباء و اجداد اور ان کی بیویوں اور ان کی اولاد میں سے جو بھی نیکوکار ہوگا اور فرشتے ان کے پاس جنت کے ہر دروازے سے آئیں گے ۔
انہیں خوش آمدید کہتے اور مبارک باد دیتے ہوئے کہیں گے : تم پر سلامتی ہو تمہارے صبر کرنے کے صلہ میں ، پس اب دیکھو آخرت کا گھر کیا خوب ہے ۔
اور جو لوگ اﷲ کا عہد اس کے مضبوط کرنے کے بعد توڑ دیتے ہیں اور ان تمام رشتوں اور حقوق کو قطع کر دیتے ہیں جن کے جوڑے رکھنے کا اﷲ نے حکم فرمایا ہے اور زمین میں فساد انگیزی کرتے ہیں انہی لوگوں کے لئے لعنت ہے اور ان کے لئے برا گھر ہے ۔
اﷲ جس کے لئے چاہتا ہے رزق کشادہ فرما دیتا ہے اور جس کے لئے چاہتا ہے تنگ کر دیتا ہے ، اور وہ کافر دنیا کی زندگی سے بہت مسرور ہیں ، حالانکہ دنیوی زندگی آخرت کے مقابلہ میں ایک حقیر متاع کے سوا کچھ بھی نہیں ۔
اور کافر لوگ یہ کہتے ہیں کہ اس رسول پر اس کے رب کی جانب سے کوئی نشانی کیوں نہیں اتری ، فرما دیجئے : بیشک اﷲ جسے چاہتا ہے نشانیوں کے باوجود گمراہ ٹھہرا دیتا ہے اور جو اس کی طرف رجوع کرتا ہے اسے اپنی جانب رہنمائی فرما دیتا ہے ۔
جو لوگ ایمان لائے اور ان کے دل اﷲ کے ذکر سے مطمئن ہوتے ہیں ، جان لو کہ اﷲ ہی کے ذکر سے دلوں کو اطمینان نصیب ہوتا ہے ۔
جو لوگ ایمان لائے اور نیک عمل کرتے رہے ان کے لئے آخرت میں عیش و مسرت ہے اور عمدہ ٹھکانا ہے ۔
اے حبیب ! اسی طرح ہم نے آپ کو ایسی امت میں رسول بنا کر بھیجا ہے کہ جس سے پہلے حقیقت میں ساری امتیں گزر چکی ہیں اب یہ سب سے آخری امت ہے تاکہ آپ ان پر وہ کتاب پڑھ کر سنا دیں جو ہم نے آپ کی طرف وحی کی ہے اور وہ رحمان کا انکار کر رہے ہیں ، آپ فرما دیجئے : وہ میرا رب ہے اس کے سوا کوئی معبود نہیں ، اس پر میں نے بھروسہ کیا ہے اور اسی کی طرف میرا رجوع ہے ۔
اور اگر کوئی ایسا قرآن ہوتا جس کے ذریعے پہاڑ چلا دیئے جاتے یا اس سے زمین پھاڑ دی جاتی یا اس کے ذریعے مردوں سے بات کرا دی جاتی تب بھی وہ ایمان نہ لاتے ، بلکہ سب کام اﷲ ہی کے اختیار میں ہیں ، تو کیا ایمان والوں کو یہ معلوم نہیں کہ اگر اﷲ چاہتا تو سب لوگوں کو ہدایت فرما دیتا ، اور ہمیشہ کافر لوگوں کو ان کے کرتوتوں کے باعث کوئی نہ کوئی مصیبت پہنچتی رہے گی یا ان کے گھروں یعنی بستیوں کے آس پاس اترتی رہے گی یہاں تک کہ اﷲ کا وعدۂ عذاب آپہنچے ، بیشک اﷲ وعدہ خلافی نہیں کرتا ۔
اور بیشک آپ سے قبل بھی کفار کی جانب سے رسولوں کے ساتھ مذاق کیا جاتا رہا سو میں نے کافروں کو مہلت دی پھر میں نے انہیں عذاب کی گرفت میں لے لیا ۔ پھر دیکھئے میرا عذاب کیسا تھا ۔
کیا وہ اﷲ جو ہر جان پر اس کے اعمال کی نگہبانی فرما رہا ہے اور وہ بت جو کافر لوگوں نے اﷲ کے شریک بنا لئے ایک جیسے ہو سکتے ہیں ؟ ہرگز نہیں ۔ آپ فرما دیجئے کہ ان کے نام تو بتاؤ ۔ نادانو ! کیا تم اس اﷲ کو اس چیز کی خبر دیتے ہو جس کے وجود کو وہ ساری زمین میں نہیں جانتا یا یہ صرف ظاہری باتیں ہی ہیں جن کا حقیقت سے کوئی تعلق نہیں بلکہ حقیقت یہ ہے کہ کافروں کے لئے ان کا فریب خوش نما بنا دیا گیا ہے اور وہ سیدھی راہ سے روک دیئے گئے ہیں ، اور جسے اﷲ گمراہ ٹھہرا دے تو اس کے لئے کوئی ہادی نہیں ہو سکتا ۔
ان کے لئے دنیوی زندگی میں بھی عذاب ہے اور یقینا آخرت کا عذاب زیادہ سخت ہے ، اور انہیں اﷲ کے عذاب سے کوئی بچانے والا نہیں ۔
اس جنت کا حال جس کا پرہیزگاروں سے وعدہ کیا گیا ہے یہ ہے کہ اس کے نیچے سے نہریں بہہ رہی ہیں ، اس کا پھل بھی ہمیشہ رہنے والا ہے اور اس کا سایہ بھی ، یہ ان لوگوں کا حسن انجام ہے جنہوں نے تقوٰی اختیار کیا ، اور کافروں کا انجام آتش دوزخ ہے ۔
اور جن لوگوں کو ہم کتاب تورات دے چکے ہیں اگر وہ صحیح مومن ہیں تو وہ اس قرآن سے خوش ہوتے ہیں جو آپ کی طرف نازل کیا گیا ہے اور ان ہی کے فرقوں میں سے بعض ایسے بھی ہیں جو اس کے کچھ حصہ کا انکار کرتے ہیں ، فرما دیجئے کہ بس مجھے تو یہی حکم دیا گیا ہے کہ میں اﷲ کی عبادت کروں اور اس کے ساتھ کسی کو شریک نہ ٹھہراؤں ، اسی کی طرف میں بلاتا ہوں اور اسی کی طرف مجھے لوٹ کر جانا ہے ۔
اور اسی طرح ہم نے اس قرآن کو حکم بنا کر عربی زبان میں اتارا ہے ، اور اے سننے والے ! اگر تو نے ان کافروں کی خواہشات کی پیروی کی اس کے بعد کہ تیرے پاس قطعی علم آچکا ہے تو تیرے لئے اﷲ کے مقابلہ میں نہ کوئی مددگار ہوگا اور نہ کوئی محافظ ۔
اور اے رسول ! بیشک ہم نے آپ سے پہلے بہت سے پیغمبروں کو بھیجا اور ہم نے ان کے لئے بیویاں بھی بنائیں اور اولاد بھی ، اور کسی رسول کا یہ کام نہیں کہ وہ نشانی لے آئے مگر اﷲ کے حکم سے ، ہر ایک میعاد کے لئے ایک نوشتہ ہے ۔
اﷲ جس لکھے ہوئے کو چاہتا ہے مٹا دیتا ہے اور جسے چاہتا ہے ثبت فرما دیتا ہے ، اور اسی کے پاس اصل کتاب لوح محفوظ ہے ۔
اور اگر ہم اس عذاب کا کچھ حصہ جس کا ہم نے ان کافروں سے وعدہ کیا ہے آپ کو حیات ظاہری میں ہی دکھا دیں یا ہم آپ کو اس سے قبل اٹھا لیں یہ دونوں چیزیں ہماری مرضی پر منحصر ہیں آپ پر تو صرف احکام کے پہنچا دینے کی ذمہ داری ہے اور حساب لینا ہمارا کام ہے ۔
کیا وہ نہیں دیکھ رہے کہ ہم ان کے زیر تسلط زمین کو ہر طرف سے گھٹاتے چلے جا رہے ہیں اور ان کے بیشتر علاقے رفتہ رفتہ اسلام کے تابع ہوتے جا رہے ہیں ، اور اﷲ ہی حکم فرماتا ہے کوئی بھی اس کے حکم کو رد کرنے والا نہیں ، اور وہ حساب جلد لینے والا ہے ۔
اور بیشک ان لوگوں نے بھی مکر و فریب کیا تھا جو ان سے پہلے ہو گزرے ہیں سو ان سب تدبیروں کو توڑنا بھی اﷲ کے اختیار میں ہے ۔ وہ خوب جانتا ہے جو کچھ ہر شخص کما رہا ہے ، اور کفار جلد ہی جان لیں گے کہ آخرت کا گھر کس کے لئے ہے ۔
اور کافر لوگ کہتے ہیں کہ آپ پیغمبر نہیں ہیں ، فرما دیجئے : میری رسالت پر میرے اور تمہارے درمیان اﷲ بطور گواہ کافی ہے اور وہ شخص بھی جس کے پاس صحیح طور پر آسمانی کتاب کا علم ہے
الف ، لام ، را حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ، یہ عظیم کتاب ہے جسے ہم نے آپ کی طرف اتارا ہے تاکہ آپ لوگوں کو کفر کی تاریکیوں سے نکال کر ایمان کے نور کی جانب لے آئیں مزید یہ کہ ان کے رب کے حکم سے اس کی راہ کی طرف لائیں جو غلبہ والا سب خوبیوں والا ہے ۔
وہ اﷲ کہ جو کچھ آسمانوں میں اور جو کچھ زمین میں ہے سب اسی کا ہے ، اور کفار کے لئے سخت عذاب کے باعث بربادی ہے ۔
یہ وہ لوگ ہیں جو دنیوی زندگی کو آخرت کے مقابلہ میں زیادہ پسند کرتے ہیں اور لوگوں کو اﷲ کی راہ سے روکتے ہیں اور اس دین حق میں کجی تلاش کرتے ہیں ۔ یہ لوگ دور کی گمراہی میں پڑ چکے ہیں ۔
اور ہم نے کسی رسول کو نہیں بھیجا مگر اپنی قوم کی زبان کے ساتھ تاکہ وہ ان کے لئے پیغام حق خوب واضح کر سکے ، پھر اﷲ جسے چاہتا ہے گمراہ ٹھہرا دیتا ہے اور جسے چاہتا ہے ہدایت بخشتا ہے ، اور وہ غالب حکمت والا ہے ۔
اور بیشک ہم نے موسٰی علیہ السلام کو اپنی نشانیوں کے ساتھ بھیجا کہ اے موسٰی ! تم اپنی قوم کو اندھیروں سے نکال کر نور کی طرف لے جاؤ اور انہیں اﷲ کے دنوں کی یاد دلاؤ جو ان پر اور پہلی امتوں پر آچکے تھے ۔ بیشک اس میں ہر زیادہ صبر کرنے والے اور خوب شکر بجا لانے والے کے لئے نشانیاں ہیں ۔
اور وہ وقت یاد کیجئے جب موسٰی علیہ السلام نے اپنی قوم سے کہا : تم اپنے اوپر اللہ کے اس انعام کو یاد کرو جب اس نے تمہیں آل فرعون سے نجات دی جو تمہیں سخت عذاب پہنچاتے تھے اور تمہارے لڑکوں کو ذبح کر ڈالتے تھے اور تمہاری عورتوں کو زندہ چھوڑ دیتے تھے ، اور اس میں تمہارے رب کی جانب سے بڑی بھاری آزمائش تھی ۔
اور یاد کرو جب تمہارے رب نے آگاہ فرمایا کہ اگر تم شکر ادا کرو گے تو میں تم پر نعمتوں میں ضرور اضافہ کروں گا اور اگر تم ناشکری کرو گے تو میرا عذاب یقینا سخت ہے ۔
اور موسٰی علیہ السلام نے کہا : اگر تم اور وہ سب کے سب لوگ جو زمین میں ہیں کفر کرنے لگیں تو بیشک اللہ ان سب سے یقینا بے نیاز لائق حمد و ثنا ہے ۔
کیا تمہیں ان لوگوں کی خبر نہیں پہنچی جو تم سے پہلے ہو گزرے ہیں ، وہ قوم نوح اور عاد اور ثمود کی قوموں کے لوگ تھے اور کچھ لوگ جو ان کے بعد ہوئے ، انہیں اللہ کے سوا کوئی نہیں جانتا کیونکہ وہ صفحۂ ہستی سے بالکل نیست و نابود ہو چکے ہیں ، ان کے پاس ان کے رسول واضح نشانیوں کے ساتھ آئے تھے پس انہوں نے از راہ تمسخر و عناد اپنے ہاتھ اپنے مونہوں میں ڈال لئے اور بڑی جسارت کے ساتھ کہنے لگے : ہم نے اس دین کا انکار کر دیا جس کے ساتھ تم بھیجے گئے ہو اور یقینا ہم اس چیز کی نسبت اضطراب انگیز شک میں مبتلا ہیں جس کی طرف تم ہمیں دعوت دیتے ہو ۔
ان کے پیغمبروں نے کہا : کیا اللہ کے بارے میں شک ہے جو آسمانوں اور زمین کا پیدا فرمانے والا ہے ، جو تمہیں بلاتا ہے کہ تمہارے گناہوں کو تمہاری خاطر بخش دے اور تمہاری نافرمانیوں کے باوجود تمہیں ایک مقرر میعاد تک مہلت دیئے رکھتا ہے ۔ وہ کافر بو لے : تم تو صرف ہمارے جیسے بشر ہی ہو ، تم یہ چاہتے ہو کہ ہمیں ان بتوں سے روک دو جن کی پرستش ہمارے باپ دادا کیا کرتے تھے ، سو تم ہمارے پاس کوئی روشن دلیل لاؤ ۔
ان کے رسولوں نے ان سے کہا : اگرچہ ہم نفس بشریت میں تمہاری طرح انسان ہی ہیں لیکن اس فرق پر بھی غور کرو کہ اللہ اپنے بندوں میں سے جس پر چاہتا ہے احسان فرماتا ہے پھر برابری کیسی ؟ ، اور رہ گئی روشن دلیل کی بات یہ ہمارا کام نہیں کہ ہم اللہ کے حکم کے بغیر تمہارے پاس کوئی دلیل لے آئیں ، اور اللہ ہی پر مومنوں کو بھروسہ کرنا چاہئے ۔
اور ہمیں کیا ہے کہ ہم اللہ پر بھروسہ نہ کریں درآنحالیکہ اسی نے ہمیں ہدایت و کامیابی کی راہیں دکھائی ہیں ، اور ہم ضرور تمہاری اذیت رسانیوں پر صبر کریں گے اور اہل توکل کو اللہ ہی پر توکل کرنا چاہیے ۔
اور کافر لوگ اپنے پیغمبروں سے کہنے لگے : ہم بہرصورت تمہیں اپنے ملک سے نکال دیں گے یا تمہیں ضرور ہمارے مذہب میں لوٹ آنا ہوگا ، تو ان کے رب نے ان کی طرف وحی بھیجی کہ ہم ظالموں کو ضرور ہلاک کر دیں گے ۔
اور ان کے بعد ہم تمہیں ضرور اسی ملک میں آباد فرمائیں گے ۔ یہ وعدہ ہر اس شخص کے لئے ہے جو میرے حضور کھڑا ہونے سے ڈرا اور میرے وعدۂ عذاب سے خائف ہوا ۔
اور بالآخر رسولوں نے اللہ سے فتح مانگی اور ہر سرکش ضدی نامراد ہوگیا ۔
اس بربادی کے پیچھے پھر جہنم ہے اور اسے پیپ کا پانی پلایا جائے گا ۔
جسے وہ بمشکل ایک ایک گھونٹ پیئے گا اور اسے حلق سے نیچے اتار نہ سکے گا ، اور اسے ہر طرف سے موت آگھیرے گی اور وہ مر بھی نہ سکے گا ، اور پھر اس کے پیچھے ایک اور بڑا ہی سخت عذاب ہوگا ۔
جن لوگوں نے اپنے رب سے کفر کیا ہے ، ان کی مثال یہ ہے کہ ان کے اعمال اس راکھ کی مانند ہیں جس پر تیز آندھی کے دن سخت ہوا کا جھونکا آگیا ، وہ ان اعمال میں سے جو انہوں نے کمائے تھے کسی چیز پر قابو نہیں پاسکیں گے ۔ یہی بہت دور کی گمراہی ہے ۔
اے سننے والے ! کیا تو نے نہیں دیکھا کہ بیشک اللہ نے آسمانوں اور زمین کو حق پر مبنی حکمت کے ساتھ پیدا فرمایا ۔ اگر وہ چاہے تو تمہیں نیست و نابود فرما دے اور تمہاری جگہ نئی مخلوق لے آئے ۔
اور یہ کام اللہ پر کچھ بھی دشوار نہیں ہے ۔
اور روز محشر اللہ کے سامنے سب چھوٹے بڑے حاضر ہوں گے تو پیروی کرنے والے کمزور لوگ طاقتور متکبروں سے کہیں گے : ہم تو عمر بھر تمہارے تابع رہے تو کیا تم اللہ کے عذاب سے بھی ہمیں کسی قدر بچا سکتے ہو ؟ وہ امراء اپنے پیچھے لگنے والے غریبوں سے کہیں گے : اگر اللہ ہمیں ہدایت کرتا تو ہم تمہیں بھی ضرور ہدایت کی راہ دکھاتے ہم خود بھی گمراہ تھے سو تمہیں بھی گمراہ کرتے رہے ۔ ہم پر برابر ہے خواہ آج ہم آہ و زاری کریں یا صبر کریں ہمارے لئے کوئی راہ فرار نہیں ہے ۔
اور شیطان کہے گا جبکہ فیصلہ ہو چکے گا کہ بیشک اللہ نے تم سے سچا وعدہ کیا تھا اور میں نے بھی تم سے وعدہ کیا تھا ، سو میں نے تم سے وعدہ خلافی کی ہے ، اور مجھے دنیا میں تم پر کسی قسم کا زور نہیں تھا سوائے اس کے کہ میں نے تمہیں باطل کی طرف بلایا سو تم نے اپنے مفاد کی خاطر میری دعوت قبول کی ، اب تم مجھے ملامت نہ کرو بلکہ خود اپنے آپ کو ملامت کرو ۔ نہ میں آج تمہاری فریاد رسی کرسکتا ہوں اور نہ تم میری فریاد رسی کر سکتے ہو ۔ اس سے پہلے جو تم مجھے اللہ کا شریک ٹھہراتے رہے ہو بیشک میں آج اس سے انکار کرتا ہوں ۔ یقینا ظالموں کے لئے دردناک عذاب ہے ۔
اور جو لوگ ایمان لائے اور نیک عمل کرتے رہے وہ جنتوں میں داخل کئے جائیں گے جن کے نیچے سے نہریں بہہ رہی ہیں وہ ان میں اپنے رب کے حکم سے ہمیشہ رہیں گے ، ملاقات کے وقت اس میں ان کا دعائیہ کلمہ ” سلام “ ہوگا ۔
کیا آپ نے نہیں دیکھا ، اللہ نے کیسی مثال بیان فرمائی ہے کہ پاکیزہ بات اس پاکیزہ درخت کی مانند ہے جس کی جڑ زمین میں مضبوط ہے اور اس کی شاخیں آسمان میں ہیں ۔
وہ درخت اپنے رب کے حکم سے ہر وقت پھل دے رہا ہے ، اور اللہ لوگوں کے لئے مثالیں بیان فرماتا ہے تاکہ وہ نصیحت حاصل کریں ۔
اور ناپاک بات کی مثال اس ناپاک درخت کی سی ہے جسے زمین کے اوپر ہی سے اکھاڑ لیا جائے ، اسے ذرا بھی قرار و بقا نہ ہو ۔
اللہ ایمان والوں کو اس مضبوط بات کی برکت سے دنیوی زندگی میں بھی ثابت قدم رکھتا ہے اور آخرت میں بھی ۔ اور اللہ ظالموں کو گمراہ ٹھہرا دیتا ہے ۔ اور اللہ جو چاہتا ہے کر ڈالتا ہے ۔
کیا آپ نے ان لوگوں کو نہیں دیکھا جنہوں نے اللہ کی نعمت ایمان کو کفر سے بدل ڈالا اور انہوں نے اپنی قوم کو تباہی کے گھر میں اتار دیا ۔
وہ دوزخ ہے جس میں جھونکے جائیں گے ، اور وہ برا ٹھکانا ہے ۔
اور انہوں نے اللہ کے لئے شریک بنا ڈالے تاکہ وہ لوگوں کو اس کی راہ سے بہکائیں ۔ فرما دیجئے : تم چند روزہ فائدہ اٹھا لو بیشک تمہارا انجام آگ ہی کی طرف جانا ہے ۔
آپ میرے مومن بندوں سے فرما دیں کہ وہ نماز قائم رکھیں اور جو رزق ہم نے انہیں دیا ہے اس میں سے پوشیدہ اور اعلانیہ ہماری راہ میں خرچ کرتے رہیں اس دن کے آنے سے پہلے جس دن میں نہ کوئی خرید و فروخت ہوگی اور نہ ہی کوئی دنیاوی دوستی کام آئے گی ۔
اللہ وہ ہے جس نے آسمانوں اور زمین کو پیدا فرمایا اور آسمان کی جانب سے پانی اتارا پھر اس پانی کے ذریعہ سے تمہارے رزق کے طور پر پھل پیدا کئے ، اور اس نے تمہارے لئے کشتیوں کو مسخر کر دیا تاکہ اس کے حکم سے سمندر میں چلتی رہیں اور اس نے تمہارے لئے دریاؤں کو بھی مسخر کر دیا ۔
اور اس نے تمہارے فائدہ کے لئے سورج اور چاند کو باقاعدہ ایک نظام کا مطیع بنا دیا جو ہمیشہ اپنے اپنے مدار میں گردش کرتے رہتے ہیں ، اور تمہارے نظام حیات کے لئے رات اور دن کو بھی ایک نظام کے تابع کر دیا ۔
اور اس نے تمہیں ہر وہ چیز عطا فرما دی جو تم نے اس سے مانگی ، اور اگر تم اللہ کی نعمتوں کو شمار کرنا چاہو تو پورا شمار نہ کر سکو گے ، بیشک انسان بڑا ہی ظالم بڑا ہی ناشکرگزار ہے ۔
اور یاد کیجئے جب ابراہیم علیہ السلام نے عرض کیا : اے میرے رب ! اس شہر مکہ کو جائے امن بنا دے اور مجھے اور میرے بچوں کو اس بات سے بچا لے کہ ہم بتوں کی پرستش کریں ۔
اے میرے رب ! ان بتوں نے بہت سے لوگوں کو گمراہ کر ڈالا ہے ۔ پس جس نے میری پیروی کی وہ تو میرا ہوگا اور جس نے میری نافرمانی کی تو بیشک تو بڑا بخشنے والا نہایت مہربان ہے ۔
اے ہمارے رب ! بیشک میں نے اپنی اولاد اسماعیل علیہ السلام کو مکہ کی بے آب و گیاہ وادی میں تیرے حرمت والے گھر کے پاس بسا دیا ہے ، اے ہمارے رب ! تاکہ وہ نماز قائم رکھیں پس تو لوگوں کے دلوں کو ایسا کر دے کہ وہ شوق و محبت کے ساتھ ان کی طرف مائل رہیں اور انہیں ہر طرح کے پھلوں کا رزق عطا فرما ، تاکہ وہ شکر بجا لاتے رہیں ۔
اے ہمارے رب ! بیشک تو وہ سب کچھ جانتا ہے جو ہم چھپاتے ہیں اور جو ہم ظاہر کرتے ہیں ، اور اللہ پر کوئی بھی چیز نہ زمین میں پوشیدہ ہے اور نہ ہی آسمان میں مخفی ہے ۔
سب تعریفیں اللہ کے لئے ہیں جس نے مجھے بڑھاپے میں اسماعیل اور اسحاق علیھما السلام دو فرزند عطا فرمائے ، بیشک میرا رب دعا خوب سننے والا ہے ۔
اے میرے رب ! مجھے اور میری اولاد کو نماز قائم رکھنے والا بنا دے ، اے ہمارے رب ! اور تو میری دعا قبول فرما لے ۔
اے ہمارے رب ! مجھے بخش دے اور میرے والدین کو بخش دے ٭ اور دیگر سب مومنوں کو بھی ، جس دن حساب قائم ہوگا ۔
اور اللہ کو ان کاموں سے ہرگز بے خبر نہ سمجھنا جو ظالم انجام دے رہے ہیں ، بس وہ تو ان ظالموں کو فقط اس دن کے لئے مہلت دے رہا ہے جس میں خوف کے مارے آنکھیں پھٹی رہ جائیں گی ۔
وہ لوگ میدان حشر کی طرف اپنے سر اوپر اٹھائے دوڑتے جا رہے ہوں گے اس حال میں کہ ان کی پلکیں بھی نہ جھپکتی ہوں گی اور ان کے دل سکت سے خالی ہو رہے ہوں گے ۔
اور آپ لوگوں کو اس دن سے ڈرائیں جب ان پر عذاب آپہنچے گا تو وہ لوگ جو ظلم کرتے رہے ہوں گے کہیں گے : اے ہمارے رب ! ہمیں تھوڑی دیر کے لئے مہلت دے دے کہ ہم تیری دعوت کو قبول کر لیں اور رسولوں کی پیروی کر لیں ۔ ان سے کہا جائے گا کہ کیا تم ہی لوگ پہلے قسمیں نہیں کھاتے رہے کہ تمہیں کبھی زوال نہیں آئے گا ۔
اور تم اپنی باری پر انہی لوگوں کے چھوڑے ہوئے محلات میں رہتے تھے جنہوں نے اپنے اپنے دور میں اپنی جانوں پر ظلم کیا تھا حالانکہ تم پر عیاں ہو چکا تھا کہ ہم نے ان کے ساتھ کیا معاملہ کیا تھا اور ہم نے تمہارے فہم کے لئے مثالیں بھی بیان کی تھیں ۔
اور انہوں نے دولت و اقتدار کے نشہ میں بدمست ہو کر اپنی طرف سے بڑی فریب کاریاں کیں جبکہ اللہ کے پاس ان کے ہر فریب کا توڑ تھا ، اگرچہ ان کی مکارانہ تدبیریں ایسی تھیں کہ ان سے پہاڑ بھی اکھڑ جائیں ۔
سو اللہ کو ہرگز اپنے رسولوں سے وعدہ خلافی کرنے والا نہ سمجھنا ! بیشک اللہ غالب ، بدلہ لینے والا ہے ۔
جس دن یہ زمین دوسری زمین سے بدل دی جائے گی اور جملہ آسمان بھی بدل دیئے جائیں گے اور سب لوگ اللہ کے روبرو حاضر ہوں گے جو ایک ہے سب پر غالب ہے ۔
اور اس دن آپ مجرموں کو زنجیروں میں جکڑے ہوئے دیکھیں گے ۔
ان کے لباس گندھک یا ایسے روغن کے ہوں گے جو آگ کو خوب بھڑکاتا ہے اور ان کے چہروں کو آگ ڈھانپ رہی ہوگی ۔
تاکہ اللہ ہر شخص کو ان اعمال کابدلہ دے دے جو اس نے کما رکھے ہیں ۔ بیشک اللہ حساب میں جلدی فرمانے والا ہے ۔
یہ قرآن لوگوں کے لئے کاملا پیغام کا پہنچا دینا ہے ، تاکہ انہیں اس کے ذریعہ ڈرایا جائے اور یہ کہ وہ خوب جان لیں کہ بس وہی اللہ معبود یکتا ہے اور یہ کہ دانش مند لوگ نصیحت حاصل کریں ۔
الف ، لام ، را حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ، یہ برگزیدہ کتاب اور روشن قرآن کی آیتیں ہیں ۔
کفار آخرت میں مومنوں پر اللہ کی رحمت کے مناظر دیکھ کر بار بار آرزو کریں گے کہ کاش ! وہ مسلمان ہوتے ۔
آپ غمگین نہ ہوں انہیں چھوڑ دیجئے وہ کھاتے پیتے رہیں اور عیش کرتے رہیں اور ان کی جھوٹی امیدیں انہیں آخرت سے غافل رکھیں پھر وہ عنقریب اپنا انجام جان لیں گے ۔
اور ہم نے کوئی بھی بستی ہلاک نہیں کی مگر یہ کہ اس کے لئے ایک معلوم نوشتۂ قانون تھا جس کی انہوں نے خلاف ورزی کی اور اپنے انجام کو جا پہنچے ۔
کوئی بھی قوم قانون عروج و زوال کی اپنی مقررہ مدت سے نہ آگے بڑھ سکتی ہے اور نہ پیچھے ہٹ سکتی ہے ۔
اور کفار گستاخی کرتے ہوئے کہتے ہیں : اے وہ شخص جس پر قرآن اتارا گیا ہے ! بیشک تم دیوانے ہو ۔
تم ہمارے پاس فرشتوں کو کیوں نہیں لے آتے اگر تم سچے ہو ۔
ہم فرشتوں کو نہیں اتارا کرتے مگر فیصلۂ حق کے ساتھ یعنی جب عذاب کی گھڑی آپہنچے تو اس کے نفاذ کے لئے اتارتے ہیں اور اس وقت انہیں مہلت نہیں دی جاتی ۔
بیشک یہ ذکر عظیم قرآن ہم نے ہی اتارا ہے اور یقینا ہم ہی اس کی حفاظت کریں گے ۔
اور بیشک ہم نے آپ سے قبل پہلی امتوں میں بھی رسول بھیجے تھے ۔
اور ان کے پاس کوئی رسول نہیں آتا تھا مگر یہ کہ وہ اس کے ساتھ مذاق کیا کرتے تھے ۔
اسی طرح ہم اس تمسخر اور استہزاء کو مجرموں کے دلوں میں داخل کر دیتے ہیں ۔
یہ لوگ اس قرآن پر ایمان نہیں لائیں گے اور بیشک پہلوں کی یہی روش گزر چکی ہے ۔
اور اگر ہم ان پر آسمان کا کوئی دروازہ بھی کھول دیں اور ان کے لئے یہ بھی ممکن بنا دیں کہ وہ سارا دن اس میں سے اوپر چڑھتے رہیں ۔
تب بھی یہ لوگ یقینا یہ کہیں گے کہ ہماری آنکھیں کسی حیلہ و فریب کے ذریعے باندھ دی گئی ہیں بلکہ ہم لوگوں پر جادو کر دیا گیا ہے ۔
اور بیشک ہم نے آسمان میں کہکشاؤں کی صورت میں ستاروں کی حفاطت کے لئے قلعے بنائے اور ہم نے اس خلائی کائنات کو دیکھنے والوں کے لئے آراستہ کر دیا ۔
اور ہم نے اس آسمانی کائنات کے نظام کو ہر مردود شیطان یعنی ہر سرکش قوت کے شرانگیز عمل سے محفوظ کر دیا ۔
مگر جو کوئی بھی چوری چھپے سننے کے لئے آگھسا تو اس کے پیچھے ایک جلتا چمکتا شہاب ہو جاتا ہے ۔
اور زمین کو ہم نے گولائی کے باوجود پھیلا دیا اور ہم نے اس میں مختلف مادوں کو باہم ملا کر مضبوط پہاڑ بنا دیئے اور ہم نے اس میں ہر جنس کو مطلوبہ توازن کے مطابق نشو و نما دی ۔
اور ہم نے اس میں تمہارے لئے اسباب معیشت پیدا کئے اور ان انسانوں ، جانوروں اور پرندوں کے لئے بھی جنہیں تم رزق مہیا نہیں کرتے ۔
اور کائنات کی کوئی بھی چیز ایسی نہیں ہے مگر یہ کہ ہمارے پاس اس کے خزانے ہیں اور ہم اسے صرف معین مقدار کے مطابق ہی اتارتے رہتے ہیں ۔
اور ہم ہواؤں کو بادلوں کا بوجھ اٹھائے ہوئے بھیجتے ہیں پھر ہم آسمان کی جانب سے پانی اتارتے ہیں پھر ہم اسے تم ہی کو پلاتے ہیں اور تم اس کے خزانے رکھنے والے نہیں ہو ۔
اور بیشک ہم ہی جلاتے ہیں اور مارتے ہیں اور ہم ہی سب کے وارث و مالک ہیں ۔
اور بیشک ہم ان کو بھی جانتے ہیں جو تم سے پہلے گزر چکے اور بیشک ہم بعد میں آنے والوں کو بھی جانتے ہیں ۔
اور بیشک آپ کا رب ہی تو انہیں روز قیامت جمع فرمائے گا ۔ بیشک وہ بڑی حکمت والا خوب جاننے والا ہے ۔
اور بیشک ہم نے انسان کی کیمیائی تخلیق ایسے خشک بجنے والے گارے سے کی جو پہلے سن رسیدہ اور دھوپ اور دیگر طبیعیاتی اور کیمیائی اثرات کے باعث تغیر پذیر ہو کر سیاہ بو دار ہو چکا تھا ۔
اور اس سے پہلے ہم نے جنوں کو شدید جلا دینے والی آگ سے پیدا کیا جس میں دھواں نہیں تھا ۔
اور وہ واقعہ یاد کیجئے جب آپ کے رب نے فرشتوں سے فرمایا کہ میں سن رسیدہ اور سیاہ بودار ، بجنے والے گارے سے ایک بشری پیکر پیدا کرنے والا ہوں ۔
پھر جب میں اس کی ظاہری تشکیل کو کامل طور پر درست حالت میں لا چکوں اور اس پیکر بشری کے باطن میں اپنی نورانی روح پھونک دوں تو تم اس کے لئے سجدہ میں گر پڑنا ۔
پس اس پیکر بشری کے اندر نور ربانی کا چراغ جلتے ہی سارے کے سارے فرشتوں نے سجدہ کیا ۔
سوائے ابلیس کے ، اس نے سجدہ کرنے والوں کے ساتھ ہونے سے انکار کر دیا ۔
اللہ نے ارشاد فرمایا : اے ابلیس ! تجھے کیا ہو گیا ہے کہ تو سجدہ کرنے والوں کے ساتھ نہ ہوا ۔
ابلیس نے کہا : میں ہر گز ایسا نہیں ہو سکتا کہ بشر کو سجدہ کروں جسے تو نے سن رسیدہ اور سیاہ بودار ، بجنے والے گارے سے تخلیق کیا ہے ۔
اللہ نے فرمایا : تو یہاں سے نکل جا پس بیشک تو مردود راندۂ درگاہ ہے ۔
اور بیشک تجھ پر روز جزا تک لعنت پڑتی رہے گی ۔
اس نے کہا : اے پروردگار ! پس تو مجھے اس دن تک مہلت دے دے جس دن لوگ دوبارہ اٹھائے جائیں گے ۔
اللہ نے فرمایا : سو بیشک تو مہلت یافتہ لوگوں میں سے ہے ۔
وقت مقررہ کے دن قیامت تک ۔
ابلیس نے کہا : اے پروردگار ! اس سبب سے جو تو نے مجھے گمراہ کیا میں بھی یقینا ان کے لئے زمین میں گناہوں اور نافرمانیوں کو خوب آراستہ و خوش نما بنا دوں گا اور ان سب کو ضرور گمراہ کر کے رہوں گا ۔
سوائے تیرے ان برگزیدہ بندوں کے جو میرے اور نفس کے فریبوں سے خلاصی پا چکے ہیں ۔
اللہ نے ارشاد فرمایا : یہ اخلاص ہی راستہ ہے جو سیدھا میرے در پر آتا ہے ۔
بیشک میرے اخلاص یافتہ بندوں پر تیرا کوئی زور نہیں چلے گا سوائے ان بھٹکے ہوؤں کے جنہوں نے تیری راہ اختیار کی ۔
اور بیشک ان سب کے لئے وعدہ کی جگہ جہنم ہے ۔
جس کے سات دروازے ہیں ، ہر دروازے کے لئے ان میں سے الگ حصہ مخصوص کیا گیا ہے ۔
بیشک متقی لوگ باغوں اور چشموں میں رہیں گے ۔
ان سے کہا جائے گا : ان میں سلامتی کے ساتھ بے خوف ہو کر داخل ہو جاؤ ۔
اور ہم وہ ساری کدورت باہر کھینچ لیں گے جو دنیا میں ان کے سینوں میں مغالطہ کے باعث ایک دوسرے سے تھی ، وہ جنت میں بھائی بھائی بن کر آمنے سامنے بیٹھے ہوں گے ۔
انہیں وہاں کوئی تکلیف نہ پہنچے گی اور نہ ہی وہ وہاں سے نکالے جائیں گے ۔
اے حبیب ! آپ میرے بندوں کو بتا دیجئے کہ میں ہی بیشک بڑا بخشنے والا نہایت مہربان ہوں ۔
اور اس بات سے بھی آگاہ کر دیجئے کہ میرا ہی عذاب بڑا دردناک عذاب ہے ۔
اور انہیں ابراہیم علیہ السلام کے مہمانوں کی خبر بھی سنائیے ۔
جب وہ ابراہیم علیہ السلام کے پاس آئے تو انہوں نے آپ کو سلام کہا ۔ ابراہیم علیہ السلام نے کہا کہ ہم آپ سے کچھ ڈر محسوس کر رہے ہیں ۔
مہمان فرشتوں نے کہا : آپ خائف نہ ہوں ہم آپ کو ایک دانش مند لڑکے کی پیدائش کی خوشخبری سناتے ہیں ۔
ابراہیم علیہ السلام نے کہا : تم مجھے اس حال میں خوشخبری سنا رہے ہو جبکہ مجھے بڑھاپا لاحق ہو چکا ہے سو اب تم کس چیز کی خوشخبری سناتے ہو ؟ ۔
انہوں نے کہا : ہم آپ کو سچی بشارت دے رہے ہیں سو آپ نا امید نہ ہوں ۔
ابراہیم علیہ السلام نے کہا : اپنے رب کی رحمت سے گمراہوں کے سوا اور کون مایوس ہو سکتا ہے ۔
ابراہیم علیہ السلام نے دریافت کیا : اے اللہ کے بھیجے ہوئے فرشتو ! اس بشارت کے علاوہ اور تمہارا کیا کام ہے جس کے لئے آئے ہو ۔
انہوں نے کہا : ہم ایک مجرم قوم کی طرف بھیجے گئے ہیں ۔
سوائے لوط علیہ السلام کے گھرانے کے ، بیشک ہم ان سب کو ضرور بچا لیں گے ۔
بجز ان کی بیوی کے ، ہم یہ طے کر چکے ہیں کہ وہ ضرور عذاب کے لئے پیچھے رہ جانے والوں میں سے ہے ۔
پھر جب لوط علیہ السلام کے خاندان کے پاس وہ فرستادہ فرشتے آئے ۔
لوط علیہ السلام نے کہا : بیشک تم اجنبی لوگ معلوم ہوتے ہو ۔
انہوں نے کہا : ایسا نہیں بلکہ ہم آپ کے پاس وہ عذاب لے کر آئے ہیں جس میں یہ لوگ شک کرتے رہے ہیں ۔
اور ہم آپ کے پاس حق کا فیصلہ لے کر آئے ہیں اور ہم یقینا سچے ہیں ۔
پس آپ اپنے اہل خانہ کو رات کے کسی حصہ میں لے کر نکل جائیے اور آپ خود ان کے پیچھے پیچھے چلئے اور آپ میں سے کوئی مڑ کر بھی پیچھے نہ دیکھے اور آپ کو جہاں جانے کا حکم دیا گیا ہے وہاں چلے جائیے ۔
اور ہم نے لوط علیہ السلام کو اس فیصلہ سے بذریعہ وحی آگاہ کر دیا کہ بیشک ان کے صبح کرتے ہی ان لوگوں کی جڑ کٹ جائے گی ۔
اور اہل شہر اپنی بد مستی میں خوشیاں مناتے ہوئے لوط علیہ السلام کے پاس آپہنچے ۔
لوط علیہ السلام نے کہا : بیشک یہ لوگ میرے مہمان ہیں پس تم مجھے ان کے بارے میں شرم سار نہ کرو ۔
اور اللہ کے غضب سے ڈرو اور مجھے رسوا نہ کرو ۔
وہ بد مست لوگ بولے : اے لوط ! کیا ہم نے تمہیں دنیا بھر کے لوگوں کی حمایت سے منع نہیں کیا تھا ۔
لوط علیہ السلام نے کہا : یہ میری قوم کی بیٹیاں ہیں اگر تم کچھ کرنا چاہتے ہو تو بجائے بدکرداری کے ان سے نکاح کر لو ۔
اے حبیب مکرم ! آپ کی عمر مبارک کی قسم ، بیشک یہ لوگ بھی قوم لوط کی طرح اپنی بدمستی میں سرگرداں پھر رہے ہیں ۔
پس انہیں طلوع آفتاب کے ساتھ ہی سخت آتشیں کڑک نے آلیا ۔
سو ہم نے ان کی بستی کو زیر و زبر کر دیا اور ہم نے ان پر پتھر کی طرح سخت مٹی کے کنکر برسائے ۔
بیشک اس واقعہ میں اہل فراست کے لئے نشانیاں ہیں ۔
اور بیشک وہ بستی ایک آباد راستہ پر واقع ہے ۔
بیشک اس واقعۂ قوم لوط میں اہل ایمان کے لئے نشانی عبرت ہے ۔
اور بیشک باشندگان ایکہ یعنی گھنی جھاڑیوں کے رہنے والے بھی بڑے ظالم تھے ۔
پس ہم نے ان سے بھی انتقام لیا ، اور یہ دونوں بستیاں کھلے راستہ پر موجود ہیں ۔
اور بیشک وادئ حجر کے باشندوں نے بھی رسولوں کو جھٹلایا ۔
اور ہم نے انہیں بھی اپنی نشانیاں دیں مگر وہ ان سے روگردانی کرتے رہے ۔
اور وہ لوگ بے خوف و خطر پہاڑوں میں گھر تراشتے تھے ۔
تو انہیں بھی صبح کرتے ہی خوفناک کڑک نے آپکڑا ۔
سو جو مال وہ کمایا کرتے تھے وہ ان سے اللہ کے عذاب کو دفع نہ کر سکا ۔
اور ہم نے آسمانوں اور زمین کو اور جو کچھ ان دونوں کے درمیان ہے عبث پیدا نہیں کیا ، اور یقینا قیامت کی گھڑی آنے والی ہے ، سو اے اخلاق مجسم ! آپ بڑے حسن و خوبی کے ساتھ درگزر کرتے رہئے ۔
بیشک آپ کا رب ہی سب کو پیدا فرمانے والا خوب جاننے والا ہے ۔
اور بیشک ہم نے آپ کو بار بار دہرائی جانے والی سات آیتیں یعنی سورۂ فاتحہ اور بڑی عظمت والا قرآن عطا فرمایا ہے ۔
آپ ان چیزوں کی طرف نگاہ اٹھا کر بھی نہ دیکھئے جن سے ہم نے کافروں کے گروہوں کو چند روزہ عیش کے لئے بہرہ مند کیا ہے ، اور ان کی گمراہی پر رنجیدہ خاطر بھی نہ ہوں اور اہل ایمان کی دل جوئی کے لئے اپنے شفقت و التفات کے بازو جھکائے رکھئے ۔
اور فرما دیجئے کہ بیشک اب میں ہی عذاب الٰہی کا واضح و صریح ڈر سنانے والا ہوں ۔
جیسا عذاب کہ ہم نے تقسیم کرنے والوں یعنی یہود و نصارٰی پر اتارا تھا ۔
جنہوں نے قرآن کو ٹکڑے ٹکڑے کر کے تقسیم کر ڈالا یعنی موافق آیتوں کو مان لیا اور غیر موافق کو نہ مانا ۔
سو آپ کے رب کی قسم ! ہم ان سب سے ضرور پرسش کریں گے ۔
ان اعمال سے متعلق جو وہ کرتے رہے تھے ۔
پس آپ وہ باتیں اعلانیہ کہہ ڈالیں جن کا آپ کو حکم دیا گیا ہے اور آپ مشرکوں سے منہ پھیر لیجئے ۔
بیشک مذاق کرنے والوں کو انجام تک پہنچانے کے لئے ہم آپ کو کافی ہیں ۔
جو اللہ کے ساتھ دوسرا معبود بناتے ہیں سو وہ عنقریب اپنا انجام جان لیں گے ۔
اور بیشک ہم جانتے ہیں کہ آپ کا سینۂ اقدس ان باتوں سے تنگ ہوتا ہے جو وہ کہتے ہیں ۔
سو آپ حمد کے ساتھ اپنے رب کی تسبیح کیا کریں اور سجود کرنے والوں میں شامل رہا کریں ۔
اور اپنے رب کی عبادت کرتے رہیں یہاں تک کہ آپ کو آپ کی شان کے لائق مقام یقین مل جائے یعنی انشراح کامل نصیب ہو جائے یا لمحۂ وصال حق
اللہ کا وعدہ قریب آپہنچا سو تم اس کے چاہنے میں عجلت نہ کرو ۔ وہ پاک ہے اور وہ ان چیزوں سے برتر ہے جنہیں کفار اس کا شریک ٹھہراتے ہیں ۔
وہی فرشتوں کو وحی کے ساتھ جو جملہ تعلیمات دین کی روح اور جان ہے اپنے حکم سے اپنے بندوں میں سے جس پر چاہتا ہے نازل فرماتا ہے کہ لوگوں کو ڈر سناؤ کہ میرے سوا کوئی معبود نہیں سو میری پرہیزگاری اختیار کرو ۔
اسی نے آسمانوں اور زمین کو درست تدبیر کے ساتھ پیدا فرمایا ، وہ ان چیزوں سے برتر ہے جنہیں کفار اس کا شریک گردانتے ہیں ۔
اسی نے انسان کو ایک تولیدی قطرہ سے پیدا فرمایا ، پھر بھی وہ اللہ کے حضور مطیع ہونے کی بجائے کھلا جھگڑالو بن گیا ۔
اور اسی نے تمہارے لئے چوپائے پیدا فرمائے ، ان میں تمہارے لئے گرم لباس ہے اور دوسرے فوائد ہیں اور ان میں سے بعض کو تم کھاتے بھی ہو ۔
اور ان میں تمہارے لئے رونق اور دل کشی بھی ہے جب تم شام کو چراگاہ سے واپس لاتے ہو اور جب تم صبح کو چرانے کے لئے لے جاتے ہو ۔
اور یہ جانور تمہارے بوجھ بھی ان شہروں تک اٹھا لے جاتے ہیں جہاں تم بغیر جانکاہ مشقت کے نہیں پہنچ سکتے تھے ، بیشک تمہارا رب نہایت شفقت والا نہایت مہربان ہے ۔
اور اسی نے گھوڑوں اور خچروں اور گدھوں کو پیدا کیا تاکہ تم ان پر سواری کر سکو اور وہ تمہارے لئے باعث زینت بھی ہوں ، اور وہ مزید ایسی بازینت سواریوں کو بھی پیدا فرمائے گا جنہیں تم آج نہیں جانتے ۔
اور درمیانی راہ اللہ کے دروازے پر جا پہنچتی ہے اور اس میں سے کئی ٹیڑھی راہیں بھی نکلتی ہیں ، اور اگر وہ چاہتا تو تم سب ہی کو ہدایت فرما دیتا ۔
وہی ہے جس نے تمہارے لئے آسمان کی جانب سے پانی اتارا ، اس میں سے کچھ پینے کا ہے اور اسی میں سے کچھ شجر کاری کا ہے جس سے نباتات ، سبزے اور چراگاہیں اگتی ہیں جن میں تم اپنے مویشی چراتے ہو ۔
اسی پانی سے تمہارے لئے کھیت اور زیتون اور کھجور اور انگور اور ہر قسم کے پھل اور میوے اگاتا ہے ، بیشک اس میں غور و فکر کرنے والے لوگوں کے لئے نشانی ہے ۔
اور اسی نے تمہارے لئے رات اور دن کو اور سورج اور چاند کو مسخر کر دیا ، اور تمام ستارے بھی اسی کی تدبیر سے نظام کے پابند ہیں ، بیشک اس میں عقل رکھنے والے لوگوں کے لئے نشانیاں ہیں ۔
اور حیوانات ، نباتات اور معدنیات وغیرہ میں سے بقیہ جو کچھ بھی اس نے تمہارے لئے زمین میں پیدا فرمایا ہے جن کے رنگ یعنی جنسیں ، نوعیں ، قسمیں ، خواص اور منافع الگ الگ ہیں سب تمہارے لئے مسخر ہیں ، بیشک اس میں نصیحت قبول کرنے والے لوگوں کے لئے نشانی ہے ۔
اور وہی ہے جس نے فضا و بر کے علاوہ بحر یعنی دریاؤں اور سمندروں کو بھی مسخر فرما دیا تاکہ تم اس میں سے تازہ و پسندیدہ گوشت کھاؤ اور تم اس میں سے موتی وغیرہ نکالو جنہیں تم زیبائش کے لئے پہنتے ہو ، اور اے انسان ! تو کشتیوں اور جہازوں کو دیکھتا ہے جو دریاؤں اور سمندروں کا پانی چیرتے ہوئے اس میں چلے جاتے ہیں ، اور یہ سب کچھ اس لئے کیا تاکہ تم دور دور تک اس کا فضل یعنی رزق تلاش کرو اور یہ کہ تم شکر گزار بن جاؤ ۔
اور اسی نے زمین میں مختلف مادوں کو باہم ملا کر بھاری پہاڑ بنا دیئے تاکہ ایسا نہ ہو کہ کہیں وہ اپنے مدار میں حرکت کرتے ہوئے تمہیں لے کر کانپنے لگے اور نہریں اور قدرتی راستے بھی بنائے تاکہ تم منزلوں تک پہنچنے کے لئے راہ پا سکو ۔
اور دن کو راہ تلاش کرنے کے لئے علامتیں بنائیں ، اور رات کو لوگ ستاروں کے ذریعہ بھی راہ پاتے ہیں ۔
کیا وہ خالق جو اتنا کچھ پیدا فرمائے اس کے مثل ہو سکتا ہے جو کچھ بھی پیدا نہ کر سکے ، کیا تم لوگ نصیحت قبول نہیں کرتے ۔
اور اگر تم اللہ کی نعمتوں کو شمار کرنا چاہو تو انہیں پورا شمار نہ کر سکو گے ، بیشک اللہ بڑا بخشنے والا نہایت مہربان ہے ۔
اور اللہ جانتا ہے جو کچھ تم چھپاتے ہو اور جو کچھ تم ظاہر کرتے ہو ۔
اور یہ مشرک لوگ جن بتوں کو اللہ کے سوا پوجتے ہیں وہ کچھ بھی پیدا نہیں کر سکتے بلکہ وہ خود پیدا کئے گئے ہیں ۔
وہ مردے ہیں زندہ نہیں ، اور انہیں اتنا بھی شعور نہیں کہ لوگ کب اٹھائے جائیں گے ۔
تمہارا معبود ، معبود یکتا ہے ، پس جو لوگ آخرت پر ایمان نہیں رکھتے ان کے دل منکر ہیں اور وہ سرکش و متکبر ہیں ۔
یہ بات حق و ثابت ہے کہ اللہ جانتا ہے جو کچھ وہ چھپاتے ہیں اور جو کچھ وہ ظاہر کرتے ہیں ، بیشک وہ سرکشوں متکبروں کو پسند نہیں کرتا ۔
اور جب ان سے پوچھا جاتا ہے کہ تمہارے رب نے کیا نازل فرمایا ہے ؟ تو وہ کہتے ہیں : اگلی قوموں کے جھوٹے قصے اتارے ہیں ۔
یہ سب کچھ اس لئے کہہ رہے ہیں تاکہ روز قیامت وہ اپنے اعمال بد کے پورے پورے بوجھ اٹھائیں اور کچھ بوجھ ان لوگوں کے بھی اٹھائیں جنہیں اپنی جہالت کے ذریعہ گمراہ کئے جا رہے ہیں ، جان لو ! بہت برا بوجھ ہے جو یہ اٹھا رہے ہیں ۔
بیشک ان لوگوں نے بھی فریب کیا جو ان سے پہلے تھے تو اللہ نے ان کے مکر و فریب کی عمارت کو بنیادوں سے اکھاڑ دیا تو ان کے اوپر سے ان پر چھت گر پڑی اور ان پر اس طرف سے عذاب آپہنچا جس کا انہیں کچھ خیال بھی نہ تھا ۔
پھر وہ انہیں قیامت کے دن رسوا کرے گا اور ارشاد فرمائے گا : میرے وہ شریک کہاں ہیں جن کے حق میں تم مومنوں سے جھگڑا کرتے تھے ؟ وہ لوگ جنہیں علم دیا گیا ہے کہیں گے : بیشک آج کافروں پر ہر قسم کی رسوائی اور بربادی ہے ۔
جن کی روحیں فرشتے اس حال میں قبض کرتے ہیں کہ وہ اپنی جانوں پر بدستور ظلم کئے جا رہے ہوں ، سو وہ روز قیامت اطاعت و فرمانبرداری کا اظہار کریں گے اور کہیں گے : ہم دنیا میں کوئی برائی نہیں کیا کرتے تھے ، کیوں نہیں بیشک اللہ خوب جانتا ہے جو کچھ تم کیا کرتے تھے ۔
پس تم دوزخ کے دروازوں سے داخل ہو جاؤ ، تم اس میں ہمیشہ رہنے والے ہو ، سو تکبر کرنے والوں کا کیا ہی برا ٹھکانا ہے ۔
اور پرہیزگار لوگوں سے کہا جائے کہ تمہارے رب نے کیا نازل فرمایا ہے ؟ وہ کہتے ہیں : دنیا و آخرت کی بھلائی اتاری ہے ، ان لوگوں کے لئے جو نیکی کرتے رہے اس دنیا میں بھی بھلائی ہے ، اور آخرت کا گھر تو ضرور ہی بہتر ہے ، اور پرہیزگاروں کا گھر کیا ہی خوب ہے ۔
سدا بہار باغات ہیں جن میں وہ داخل ہوں گے جن کے نیچے سے نہریں بہہ رہی ہوں گی ، ان میں ان کے لئے جو کچھ وہ چاہیں گے میسر ہوگا ، اس طرح اللہ پرہیزگاروں کو صلہ عطا فرماتا ہے ۔
جن کی روحیں فرشتے اس حال میں قبض کرتے ہیں کہ وہ نیکی و طاعت کے باعث پاکیزہ اور خوش و خرم ہوں ، ان سے فرشتے قبض روح کے وقت ہی کہہ دیتے ہیں : تم پر سلامتی ہو ، تم جنت میں داخل ہو جاؤ ان اعمال صالحہ کے باعث جو تم کیا کرتے تھے ۔
یہ اور کس چیز کا انتظار کر رہے ہیں سوائے اس کے کہ ان کے پاس فرشتے آجائیں یا آپ کے رب کا حکم عذاب آپہنچے ، یہی کچھ ان لوگوں نے بھی کیا تھا جو ان سے پہلے تھے ، اور اللہ نے ان پر ظلم نہیں کیا تھا لیکن وہ خود ہی اپنی جانوں پر ظلم کیا کرتے تھے ۔
سو جو اعمال انہوں نے کئے تھے انہی کی سزائیں ان کو پہنچیں اور اسی عذاب نے انہیں آگھیرا جس کا وہ مذاق اڑایا کرتے تھے ۔
اور مشرک لوگ کہتے ہیں : اگر اللہ چاہتا تو ہم اس کے سوا کسی بھی چیز کی پرستش نہ کرتے ، نہ ہی ہم اور نہ ہمارے باپ دادا ، اور نہ ہم اس کے حکم کے بغیر کسی چیز کو حرام قرار دیتے ، یہی کچھ ان لوگوں نے بھی کیا تھا جو ان سے پہلے تھے ، تو کیا رسولوں کے ذمہ اللہ کے پیغام اور احکام واضح طور پر پہنچا دینے کے علاوہ بھی کچھ ہے ۔
اور بیشک ہم نے ہر امت میں ایک رسول بھیجا کہ لوگو تم اللہ کی عبادت کرو اور طاغوت یعنی شیطان اور بتوں کی اطاعت و پرستش سے اجتناب کرو ، سو ان میں بعض وہ ہوئے جنہیں اللہ نے ہدایت فرما دی اور ان میں بعض وہ ہوئے جن پر گمراہی ٹھیک ثابت ہوئی ، سو تم لوگ زمین میں سیر و سیاحت کرو اور دیکھو کہ جھٹلانے والوں کا کیا انجام ہوا ۔
اگر آپ ان کے ہدایت پر آجانے کی شدید طلب رکھتے ہیں تو آپ اپنی طبیعت مطہرہ پر اس قدر بوجھ نہ لائیں بیشک اللہ جسے گمراہ ٹھہرا دیتا ہے اسے ہدایت نہیں فرماتا اور ان کے لئے کوئی مددگار نہیں ہوتا ۔
اور یہ لوگ بڑی شد و مد سے اللہ کی قسمیں کھاتے ہیں کہ جو مر جائے اللہ اسے دوبارہ نہیں اٹھائے گا ، کیوں نہیں اس کے ذمۂ کرم پر سچا وعدہ ہے لیکن اکثر لوگ نہیں جانتے ۔
مردوں کا اٹھایا جانا اس لئے ہے تاکہ ان کے لئے وہ حق بات واضح کر دے جس میں وہ لوگ اختلاف کرتے ہیں اور یہ کہ کافر لوگ جان لیں کہ حقیقت میں وہی جھوٹے ہیں ۔
ہمارا فرمان تو کسی چیز کے لئے صرف اسی قدر ہوتا ہے کہ جب ہم اس کو وجود میں لانے کا ارادہ کرتے ہیں تو ہم اسے فرماتے ہیں : ” ہو جا “ پس وہ ہو جاتی ہے ۔
اور جنہوں نے اللہ کی راہ میں ہجرت کی اس کے بعد کہ ان پر طرح طرح کے ظلم توڑے گئے تو ہم ضرور انہیں دنیا ہی میں بہتر ٹھکانا دیں گے ، اور آخرت کا اجر تو یقینا بہت بڑا ہے ، کاش ! وہ اس راز کو جانتے ہوتے ۔
جن لوگوں نے صبر کیا اور اپنے رب پر توکل کئے رکھتے ہیں ۔
اور ہم نے آپ سے پہلے بھی مردوں ہی کو رسول بنا کر بھیجا جن کی طرف ہم وحی بھیجتے تھے سو تم اہل ذکر سے پوچھ لیا کرو اگر تمہیں خود کچھ معلوم نہ ہو ۔
انہیں بھی واضح دلائل اور کتابوں کے ساتھ بھیجا تھا ، اور اے نبی مکرم ! ہم نے آپ کی طرف ذکر عظیم قرآن نازل فرمایا ہے تاکہ آپ لوگوں کے لئے وہ پیغام اور احکام خوب واضح کر دیں جو ان کی طرف اتارے گئے ہیں اور تاکہ وہ غور و فکر کریں ۔
کیا وہ برے مکر و فریب کرنے والے لوگ اس بات سے بے خوف ہو گئے ہیں کہ اللہ انہیں زمین میں دھنسا دے یا کسی ایسی جگہ سے ان پر عذاب بھیج دے جس کا انہیں کوئی خیال بھی نہ ہو ۔
یا ان کی نقل و حرکت سفر اور شغل تجارت کے دوران ہی انہیں پکڑ لے سو وہ اللہ کو عاجز نہیں کر سکتے ۔
یا انہیں ان کے خوف زدہ ہونے پر پکڑ لے ، تو بیشک تمہارا رب بڑا شفیق نہایت مہربان ہے ۔
کیا انہوں نے ان سایہ دار چیزوں کی طرف نہیں دیکھا جو اللہ نے پیدا فرمائی ہیں کہ ان کے سائے دائیں اور بائیں اطراف سے اللہ کے لئے سجدہ کرتے ہوئے پھرتے رہتے ہیں اور وہ درحقیقت طاعت و عاجزی کا اظہار کرتے ہیں ۔
اور جو کچھ آسمانوں میں اور جو کچھ زمین میں ہے جملہ جاندار اور فرشتے ، اللہ ہی کو سجدہ کرتے ہیں اور وہ ذرا بھی غرور و تکبر نہیں کرتے ۔
وہ اپنے رب سے جو ان کے اوپر ہے ڈرتے رہتے ہیں اور جو حکم انہیں دیا جاتا ہے اسے بجا لاتے ہیں ۔
اور اللہ نے فرمایا ہے : تم دو معبود مت بناؤ ، بیشک وہی اللہ معبود یکتا ہے ، اور تم مجھ ہی سے ڈرتے رہو ۔
اور جو کچھ آسمانوں اور زمین میں ہے سب اسی کا ہے اور سب کے لئے اسی کی فرمانبرداری واجب ہے ۔ تو کیا تم غیر از خدا کسی سے ڈرتے ہو ۔
اور تمہیں جو نعمت بھی حاصل ہے سو وہ اللہ ہی کی جانب سے ہے ، پھر جب تمہیں تکلیف پہنچتی ہے تو تم اسی کے آگے گریہ و زاری کرتے ہو ۔
پھر جب اللہ اس تکلیف کو تم سے دور فرما دیتا ہے تو تم میں سے ایک گروہ اس وقت اپنے رب سے شرک کرنے لگتا ہے ۔
یہ کفر و شرک اس لئے تاکہ وہ ان نعمتوں کی ناشکری کریں جو ہم نے انہیں عطا کر رکھی ہیں ، پس اے مشرکو ! چند روزہ فائدہ اٹھا لو پھر تم عنقریب اپنے انجام کو جان لو گے ۔
اور یہ ان بتوں کے لئے جن کی حقیقت کو وہ خود بھی نہیں جانتے اس رزق میں سے حصہ مقرر کرتے ہیں جو ہم نے انہیں عطا کر رکھا ہے ۔ اللہ کی قسم ! تم سے اس بہتان کی نسبت ضرور پوچھ گچھ کی جائے گی جو تم باندھا کرتے ہو ۔
اور یہ کفار و مشرکین اللہ کے لئے بیٹیاں مقرر کرتے ہیں وہ اس سے پاک ہے اور اپنے لئے وہ کچھ یعنی بیٹے جن کی وہ خواہش کرتے ہیں ۔
اور جب ان میں سے کسی کو لڑکی کی پیدائش کی خبر سنائی جاتی ہے تو اس کا چہرہ سیاہ ہو جاتا ہے اور وہ غصہ سے بھر جاتا ہے ۔
وہ لوگوں سے چھپا پھرتا ہے بزعم خویش اس بری خبر کی وجہ سے جو اسے سنائی گئی ہے ، اب یہ سوچنے لگتا ہے کہ آیا اسے ذلت و رسوائی کے ساتھ زندہ رکھے یا اسے مٹی میں دبا دے یعنی زندہ درگور کر دے ، خبردار ! کتنا برا فیصلہ ہے جو وہ کرتے ہیں ۔
ان لوگوں کی جو آخرت پر ایمان نہیں رکھتے یہ نہایت بری صفت ہے ، اور بلند تر صفت اللہ ہی کی ہے اور وہ غالب حکمت والا ہے ۔
اور اگر اللہ لوگوں کو ان کے ظلم کے عوض فورا پکڑ لیا کرتا تو اس زمین پر کسی جاندار کو نہ چھوڑتا لیکن وہ انہیں مقررہ میعاد تک مہلت دیتا ہے ، پھر جب ان کا مقرر وقت آپہنچتا ہے تو وہ نہ ایک گھڑی پیچھے ہو سکتے ہیں اور نہ آگے بڑھ سکتے ہیں ۔
اور وہ اللہ کے لئے وہ کچھ مقرر کرتے ہیں جو اپنے لئے ناپسند کرتے ہیں اور ان کی زبانیں جھوٹ بولتی ہیں کہ ان کے لئے بھلائی ہے ، ہرگز نہیں ! حقیقت یہ ہے کہ ان کے لئے دوزخ ہے اور یہ دوزخ میں سب سے پہلے بھیجے جائیں گے اور اس میں ہمیشہ کے لئے چھوڑ دیئے جائیں گے ۔
اللہ کی قسم ! یقینا ہم نے آپ سے پہلے بھی بہت سی امتوں کی طرف رسول بھیجے تو شیطان نے ان امتوں کے لئے ان کے برے اعمال آراستہ و خوش نما کر دکھائے ، سو وہی شیطان آج ان کا دوست ہے اور ان کے لئے دردناک عذاب ہے ۔
اور ہم نے آپ کی طرف کتاب نہیں اتاری مگر اس لئے کہ آپ ان پر وہ امور واضح کر دیں جن میں وہ اختلاف کرتے ہیں اور اس لئے کہ یہ کتاب ہدایت اور رحمت ہے اس قوم کے لئے جو ایمان لے آئی ہے ۔
اور اللہ نے آسمان کی جانب سے پانی اتارا اور اس کے ذریعہ زمین کو اس کے مردہ یعنی بنجر ہونے کے بعد زندہ یعنی سرسبز و شاداب کر دیا ۔ بیشک اس میں نصیحت سننے والوں کے لئے نشانی ہے ۔
اور بیشک تمہارے لئے مویشیوں میں بھی مقام غور ہے ، ہم ان کے جسموں کے اندر کی اس چیز سے جو آنتوں کے بعض مشمولات اور خون کے اختلاط سے وجود میں آتی ہے خالص دودھ نکال کر تمہیں پلاتے ہیں جو پینے والوں کے لئے فرحت بخش ہوتا ہے ۔
اور کھجور اور انگور کے پھلوں سے تم شکر اور دیگر عمدہ غذائیں بناتے ہو ، بیشک اس میں اہل عقل کے لئے نشانی ہے ۔
اور آپ کے رب نے شہد کی مکھی کے دل میں خیال ڈال دیا کہ تو بعض پہاڑوں میں اپنے گھر بنا اور بعض درختوں میں اور بعض چھپروں میں بھی جنہیں لوگ چھت کی طرح اونچا بناتے ہیں ۔
پس تو ہر قسم کے پھلوں سے رس چوسا کر پھر اپنے رب کے سمجھائے ہوئے راستوں پر جو ان پھلوں اور پھولوں تک جاتے ہیں جن سے تو نے رس چوسنا ہے ، دوسری مکھیوں کے لئے بھی آسانی فراہم کرتے ہوئے چلا کر ، ان کے شکموں سے ایک پینے کی چیز نکلتی ہے وہ شہد ہے جس کے رنگ جداگانہ ہوتے ہیں ، اس میں لوگوں کے لئے شفا ہے ، بیشک اس میں غور و فکر کرنے والوں کے لئے نشانی ہے ۔
اور اللہ نے تمہیں پیدا فرمایا ہے پھر وہ تمہیں وفات دیتا یعنی تمہاری روح قبض کرتا ہے ۔ اور تم میں سے کسی کو ناقص ترین عمر بڑھاپا کی طرف پھیر دیا جاتا ہے تاکہ زندگی میں بہت کچھ جان لینے کے بعد اب کچھ بھی نہ جانے یعنی انسان مرنے سے پہلے اپنی بے بسی و کم مائیگی کا منظر بھی دیکھ لے ، بیشک اللہ خوب جاننے والا بڑی قدرت والا ہے ۔
اور اللہ نے تم میں سے بعض کو بعض پر رزق کے درجات میں فضیلت دی ہے تاکہ وہ تمہیں حکم انفاق کے ذریعے آزمائے ، مگر جن لوگوں کو فضیلت دی گئی ہے وہ اپنی دولت کے کچھ حصہ کو بھی اپنے زیردست لوگوں پر نہیں لوٹاتے یعنی خرچ نہیں کرتے حالانکہ وہ سب اس میں بنیادی ضروریات کی حد تک برابر ہیں ، تو کیا وہ اللہ کی نعمتوں کا انکار کرتے ہیں ۔
اور اللہ نے تم ہی میں سے تمہارے لئے جوڑے پیدا فرمائے اور تمہارے جوڑوں یعنی بیویوں سے تمہارے لئے بیٹے اور پوتے / نواسے پیدا فرمائے اور تمہیں پاکیزہ رزق عطا فرمایا ، تو کیا پھر بھی وہ حق کو چھوڑ کر باطل پر ایمان رکھتے ہیں اور اللہ کی نعمت سے وہ ناشکری کرتے ہیں ۔
اور اللہ کے سوا ان بتوں کی پرستش کرتے ہیں جو آسمانوں اور زمین سے ان کے لئے کسی قدر رزق دینے کے بھی مالک نہیں ہیں اور نہ ہی کچھ قدرت رکھتے ہیں ۔
پس تم اللہ کے لئے مثل نہ ٹھہرایا کرو ، بیشک اللہ جانتا ہے اور تم نہیں جانتے ۔
اللہ نے ایک مثال بیان فرمائی ہے کہ ایک غلام ہے جو کسی کی ملکیت میں ہے خود کسی چیز پر قدرت نہیں رکھتا اور دوسرا وہ شخص ہے جسے ہم نے اپنی طرف سے عمدہ روزی عطا فرمائی ہے سو وہ اس میں سے پوشیدہ اور ظاہر خرچ کرتا ہے ، کیا وہ برابر ہو سکتے ہیں ، سب تعریفیں اللہ کے لئے ہیں ، بلکہ ان میں سے اکثر بنیادی حقیقت کو بھی نہیں جانتے ۔
اور اللہ نے دو ایسے آدمیوں کی مثال بیان فرمائی ہے جن میں سے ایک گونگا ہے وہ کسی چیز پر قدرت نہیں رکھتا اور وہ اپنے مالک پر بوجھ ہے وہ مالک اسے جدھر بھی بھیجتا ہے کوئی بھلائی لے کر نہیں آتا ، کیا وہ گونگا اور دوسرا وہ شخص جو اس منصب کا حامل ہے کہ لوگوں کو عدل و انصاف کا حکم دیتا ہے اور وہ خود بھی سیدھی راہ پر گامزن ہے دونوں برابر ہو سکتے ہیں ۔
اور آسمانوں اور زمین کا سب غیب اللہ ہی کے لئے ہے ، اور قیامت کے بپا ہونے کا واقعہ اس قدر تیزی سے ہوگا جیسے آنکھ کا جھپکنا یا ا س سے بھی تیز تر ، بیشک اللہ ہر چیز پر بڑا قادر ہے ۔
اور اللہ نے تمہیں تمہاری ماؤں کے پیٹ سے اس حالت میں باہر نکالا کہ تم کچھ نہ جانتے تھے اور اس نے تمہارے لئے کان اور آنکھیں اور دل بنائے تاکہ تم شکر بجا لاؤ ۔
کیا انہوں نے پرندوں کو نہیں دیکھا جو آسمان کی ہوا میں قانون حرکت و پرواز کے پابند ہو کر اڑتے رہتے ہیں ، انہیں اللہ کے قانون کے سوا کوئی چیز تھامے ہوئے نہیں ہے ۔ بیشک اس پرواز کے اصول میں ایمان والوں کے لئے نشانیاں ہیں ۔
اور اللہ نے تمہارے لئے تمہارے گھروں کو مستقل سکونت کی جگہ بنایا اور تمہارے لئے چوپایوں کی کھالوں سے عارضی گھر یعنی خیمے بنائے جنہیں تم اپنے سفر کے وقت اور دوران سفر منزلوں پر اپنے ٹھہرنے کے وقت ہلکا پھلکا پاتے ہو اور اسی اللہ نے تمہارے لئے بھیڑوں اور دنبوں کی اون اور اونٹوں کی پشم اور بکریوں کے بالوں سے گھریلو استعمال اور معیشت و تجارت میں فائدہ اٹھانے کے اسباب بنائے جو مقررہ مدت تک ہیں ۔
اور اللہ ہی نے تمہارے لئے اپنی پیدا کردہ کئی چیزوں کے سائے بنائے اور اس نے تمہارے لئے پہاڑوں میں پناہ گاہیں بنائیں اور اس نے تمہارے لئے کچھ ایسے لباس بنائے جو تمہیں گرمی سے بچاتے ہیں اور کچھ ایسے لباس جو تمہیں شدید جنگ میں دشمن کے وار سے بچاتے ہیں ، اس طرح اللہ تم پر اپنی نعمت کفالت و حفاظت پوری فرماتا ہے تاکہ تم اس کے حضور سر نیاز خم کر دو ۔
سو اگر پھر بھی وہ روگردانی کریں تو اے نبئ معظم ! آپ کے ذمہ تو صرف میرے پیغام اور احکام کو صاف صاف پہنچا دینا ہے ۔
یہ لوگ اللہ کی نعمت کو پہچانتے ہیں پھر اس کا انکار کرتے ہیں اور ان میں سے اکثر کافر ہیں ۔
اور جس دن ہم ہر امت سے اس کے رسول کو اس کے اعمال پر گواہ بنا کر اٹھائیں گے پھر کافر لوگوں کو کوئی عذر پیش کرنے کی اجازت نہیں دی جائے گی اور نہ اس وقت ان سے توبہ و رجوع کا مطالبہ کیا جائے گا ۔
اور جب ظالم لوگ عذاب دیکھ لیں گے تو نہ ان سے اس عذاب کی تخفیف کی جائے گی اور نہ ہی انہیں مہلت دی جائے گی ۔
اور جب مشرک لوگ اپنے خود ساختہ شریکوں کو دیکھیں گے تو کہیں گے : اے ہمارے رب ! یہی ہمارے شریک تھے جن کی ہم تجھے چھوڑ کر پرستش کرتے تھے ، پس وہ شرکاء انہیں جوابا پیغام بھیجیں گے کہ بیشک تم جھوٹے ہو ۔
اور یہ مشرکین اس دن اللہ کے حضور عاجزی و فرمانبرداری ظاہر کریں گے اور ان سے وہ سارا بہتان جاتا رہے گا جو یہ باندھا کرتے تھے ۔
جن لوگوں نے کفر کیا اور دوسروں کو اللہ کی راہ سے روکتے رہے ہم ان کے عذاب پر عذاب کا اضافہ کریں گے اس وجہ سے کہ وہ فساد انگیزی کرتے تھے ۔
اور یہ وہ دن ہوگا جب ہم ہر امت میں انہی میں سے خود ان پر ایک گواہ اٹھائیں گے اور اے حبیب مکرم ! ہم آپ کو ان سب امتوں اور پیغمبروں پر گواہ بنا کر لائیں گے ، اور ہم نے آپ پر وہ عظیم کتاب نازل فرمائی ہے جو ہر چیز کا بڑا واضح بیان ہے اور مسلمانوں کے لئے ہدایت اور رحمت اور بشارت ہے ۔
بیشک اللہ ہر ایک کے ساتھ عدل اور احسان کا حکم فرماتا ہے اور قرابت داروں کو دیتے رہنے کا اور بے حیائی اور برے کاموں اور سرکشی و نافرمانی سے منع فرماتا ہے ، وہ تمہیں نصیحت فرماتا ہے تاکہ تم خوب یاد رکھو ۔
اور تم اللہ کا عہد پورا کر دیا کرو جب تم عہد کرو اور قسموں کو پختہ کر لینے کے بعد انہیں مت توڑا کرو حالانکہ تم اللہ کو اپنے آپ پر ضامن بنا چکے ہو ، بیشک اللہ خوب جانتا ہے جو کچھ تم کرتے ہو ۔
اور اس عورت کی طرح نہ ہو جاؤ جس نے اپنا سوت مضبوط کات لینے کے بعد توڑ کر ٹکڑے ٹکڑے کر ڈالا ، تم اپنی قسموں کو اپنے درمیان فریب کاری کا ذریعہ بناتے ہو تاکہ اس طرح ایک گروہ دوسرے گروہ سے زیادہ فائدہ اٹھانے والا ہو جائے ، بات یہ ہے کہ اللہ بھی تمہیں اسی کے ذریعہ آزماتا ہے ، اور وہ تمہارے لئے قیامت کے دن ان باتوں کو ضرور واضح فرما دے گا جن میں تم اختلاف کیا کرتے تھے ۔
اور اگر اللہ چاہتا تو تم سب کو ایک ہی امت بنا دیتا لیکن وہ جسے چاہتا ہے گمراہ ٹھہرا دیتا ہے اور جسے چاہتا ہے ہدایت فرما دیتا ہے ، اور تم سے ان کاموں کی نسبت ضرور پوچھا جائے گا جو تم انجام دیا کرتے تھے ۔
اور تم اپنی قسموں کو آپس میں فریب کاری کا ذریعہ نہ بنایا کرو ورنہ قدم اسلام پر جم جانے کے بعد لڑکھڑا جائے گا اور تم اس وجہ سے کہ اللہ کی راہ سے روکتے تھے برے انجام کا مزہ چکھو گے ، اور تمہارے لئے زبردست عذاب ہے ۔
اور اللہ کے عہد حقیر سی قیمت یعنی دنیوی مال و دولت کے عوض مت بیچ ڈالا کرو ، بیشک جو اجر اللہ کے پاس ہے وہ تمہارے لئے بہتر ہے اگر تم اس راز کو جانتے ہو ۔
جو مال و زر تمہارے پاس ہے فنا ہو جائے گا اور جو اللہ کے پاس ہے باقی رہنے والا ہے ، اور ہم ان لوگوں کو جنہوں نے صبر کیا ضرور ان کا اجر عطا فرمائیں گے ان کے اچھے اعمال کے عوض جو وہ انجام دیتے رہے تھے ۔
جو کوئی نیک عمل کرے خواہ مرد ہو یا عورت جبکہ وہ مومن ہو تو ہم اسے ضرور پاکیزہ زندگی کے ساتھ زندہ رکھیں گے ، اور انہیں ضرور ان کا اجر بھی عطا فرمائیں گے ان اچھے اعمال کے عوض جو وہ انجام دیتے تھے ۔
سو جب آپ قرآن پڑھنے لگیں تو شیطان مردود کی وسوسہ اندازیوں سے اللہ کی پناہ مانگ لیا کریں ۔
بیشک اسے ان لوگوں پر کچھ بھی غلبہ حاصل نہیں ہے جو ایمان لائے اور اپنے رب پر توکل کرتے ہیں ۔
بس اس کا غلبہ صرف انہی لوگوں پر ہے جو اسے دوست بناتے ہیں اور جو اللہ کے ساتھ شرک کرنے والے ہیں ۔
اور جب ہم کسی آیت کی جگہ دوسری آیت بدل دیتے ہیں اور اللہ ہی بہتر جانتا ہے جو کچھ وہ نازل فرماتا ہے تو کفار کہتے ہیں کہ آپ تو بس اپنی طرف سے گھڑنے والے ہیں ، بلکہ ان میں سے اکثر لوگ آیتوں کے اتارنے اور بدلنے کی حکمت نہیں جانتے ۔
فرما دیجئے : اس قرآن کو روح القدس جبرئیل علیہ السلام نے آپ کے رب کی طرف سے سچائی کے ساتھ اتارا ہے تاکہ ایمان والوں کو ثابت قدم رکھے اور یہ مسلمانوں کے لئے ہدایت اور بشارت ہے ۔
اور بیشک ہم جانتے ہیں کہ وہ کفار و مشرکین کہتے ہیں کہ انہیں یہ قرآن محض کوئی آدمی ہی سکھاتا ہے ، جس شخص کی طرف وہ بات کو حق سے ہٹاتے ہوئے منسوب کرتے ہیں اس کی زبان عجمی ہے اور یہ قرآن واضح و روشن عربی زبان میں ہے ۔
بیشک جو لوگ اللہ کی آیتوں پر ایمان نہیں لاتے اللہ انہیں ہدایت یعنی صحیح فہم و بصیرت کی توفیق بھی نہیں دیتا اور ان کے لئے دردناک عذاب ہے ۔
بیشک جھوٹی افترا پردازی بھی وہی لوگ کرتے ہیں جو اللہ کی آیتوں پر ایمان نہیں لاتے اور وہی لوگ جھوٹے ہیں ۔
جو شخص اپنے ایمان لانے کے بعد کفر کرے ، سوائے اس کے جسے انتہائی مجبور کر دیا گیا مگر اس کا دل بدستور ایمان سے مطمئن ہے ، لیکن ہاں وہ شخص جس نے دوبارہ شرح صدر کے ساتھ کفر اختیار کیا سو ان پر اللہ کی طرف سے غضب ہے اور ان کے لئے زبردست عذاب ہے ۔
یہ اس وجہ سے کہ انہوں نے دنیوی زندگی کو آخرت پر عزیز رکھا اور اس لئے کہ اللہ کافروں کی قوم کو ہدایت نہیں فرماتا ۔
یہ وہ لوگ ہیں کہ اللہ نے ان کے دلوں پر اور ان کے کانوں پر اور ان کی آنکھوں پر مہر لگا دی ہے اور یہی لوگ ہی آخرت کے انجام سے غافل ہیں ۔
یہ حقیقت ہے کہ بیشک یہی لوگ آخرت میں خسارہ اٹھانے والے ہیں ۔
پھر آپ کا رب ان لوگوں کے لئے جنہوں نے آزمائشوں اور تکلیفوں میں مبتلا کئے جانے کے بعد ہجرت کی یعنی اللہ کے لئے اپنے وطن چھوڑ دیئے پھر جہاد کئے اور پریشانیوں پر صبر کئے تو اے حبیب مکرم ! آپ کا رب اس کے بعد بڑا بخشنے والا نہایت مہربان ہے ۔
وہ دن یاد کریں جب ہر شخص محض اپنی جان کی طرف سے دفاع کے لئے جھگڑتا ہوا حاضر ہوگا اور ہر جان کو جو کچھ اس نے کیا ہوگا اس کا پورا پورا بدلہ دیا جائے گا اور ان پر کوئی ظلم نہیں کیا جائے گا ۔
اور اللہ نے ایک ایسی بستی کی مثال بیان فرمائی ہے جو بڑے امن اور اطمینان سے آباد تھی اس کا رزق اس کے مکینوں کے پاس ہر طرف سے بڑی وسعت و فراغت کے ساتھ آتا تھا پھر اس بستی والوں نے اللہ کی نعمتوں کی ناشکری کی تو اللہ نے اسے بھوک اور خوف کے عذاب کا لباس پہنا دیا ان اعمال کے سبب سے جو وہ کرتے تھے ۔
اور بیشک ان کے پاس انہی میں سے ایک رسول آیا تو انہوں نے اسے جھٹلایا پس انہیں عذاب نے آپکڑا اور وہ ظالم ہی تھے ۔
پس جو حلال اور پاکیزہ رزق تمہیں اللہ نے بخشا ہے ، تم اس میں سے کھایا کرو اور اللہ کی نعمت کا شکر بجا لاتے رہو اگر تم اسی کی عبادت کرتے ہو ۔
اس نے تم پر صرف مردار اور خون اور خنزیر کا گوشت اور وہ جانور جس پر ذبح کرتے وقت غیر اللہ کا نام پکارا گیا ہو ، حرام کیا ہے ، پھر جو شخص حالت اضطرار یعنی انتہائی مجبوری کی حالت میں ہو ، نہ طلب لذت میں احکام الٰہی سے سرکشی کرنے والا ہو اور نہ مجبوری کی حد سے تجاوز کرنے والا ہو ، تو بیشک اللہ بڑا بخشنے والا نہایت مہربان ہے ۔
اور وہ جھوٹ مت کہا کرو جو تمہاری زبانیں بیان کرتی رہتی ہیں کہ یہ حلال ہے اور یہ حرام ہے اس طرح کہ تم اللہ پر جھوٹا بہتان باندھو ، بیشک جو لوگ اللہ پر جھوٹا بہتان باندھتے ہیں وہ کبھی فلاح نہیں پائیں گے ۔
فائدہ تھوڑا ہے مگر ان کے لئے عذاب بڑا دردناک ہے ۔
اور یہود پر ہم نے وہی چیزیں حرام کی تھیں جو ہم پہلے آپ سے بیان کر چکے ہیں اور ہم نے ان پر ظلم نہیں کیا تھا لیکن وہ خود اپنی جانوں پر ظلم کیا کرتے تھے ۔
پھر بیشک آپ کا رب ان لوگوں کے لئے جنہوں نے نادانی سے غلطیاں کیں پھر اس کے بعد تائب ہوگئے اور اپنی حالت درست کرلی تو بیشک آپ کا رب اس کے بعد بڑا بخشنے والا نہایت مہربان ہے ۔
بیشک ابراہیم علیہ السلام تنہا ذات میں ایک امت تھے ، اللہ کے بڑے فرمانبردار تھے ، ہر باطل سے کنارہ کش صرف اسی کی طرف یک سو تھے ، اور مشرکوں میں سے نہ تھے ۔
اس اللہ کی نعمتوں پر شاکر تھے ، اللہ نے انہیں چن کر اپنی بارگاہ میں خاص برگزیدہ بنا لیا اور انہیں سیدھی راہ کی طرف ہدایت فرما دی ۔
اور ہم نے اسے دنیا میں بھی بھلائی عطا فرمائی ، اور بیشک وہ آخرت میں بھی صالحین میں سے ہوں گے ۔
پھر اے حبیب مکرم ! ہم نے آپ کی طرف وحی بھیجی کہ آپ ابراہیم علیہ السلام کے دین کی پیروی کریں جو ہر باطل سے جدا تھے ، اور وہ مشرکوں میں سے نہ تھے ۔
ہفتہ کا دن صرف انہی لوگوں پر مقرر کیا گیا تھا جنہوں نے اس میں اختلاف کیا ، اور بیشک آپ کا رب قیامت کے دن ان کے درمیان ان باتوں کا فیصلہ فرما دے گا جن میں وہ اختلاف کیا کرتے تھے ۔
اے رسول معظم ! آپ اپنے رب کی راہ کی طرف حکمت اور عمدہ نصیحت کے ساتھ بلائیے اور ان سے بحث بھی ایسے انداز سے کیجئے جو نہایت حسین ہو ، بیشک آپ کا رب اس شخص کو بھی خوب جانتا ہے جو اس کی راہ سے بھٹک گیا اور وہ ہدایت یافتہ لوگوں کو بھی خوب جانتا ہے ۔
اور اگر تم سزا دینا چاہو تو اتنی ہی سزا دو جس قدر تکلیف تمہیں دی گئی تھی ، اور اگر تم صبر کرو تو یقینا وہ صبر کرنے والوں کے لئے بہتر ہے ۔
اور اے حبیب مکرم ! صبر کیجئے اور آپ کا صبر کرنا اللہ ہی کے ساتھ ہے اور آپ ان کی سرکشی پر رنجیدہ خاطر نہ ہوا کریں اور آپ ان کی فریب کاریوں سے اپنے کشادہ سینہ میں تنگی بھی محسوس نہ کیا کریں ۔
بیشک اللہ ان لوگوں کو اپنی معیت خاص سے نوازتا ہے جو صاحبان تقوٰی ہوں اور وہ لوگ جو صاحبان احسان بھی ہوں ۔
وہ ذات ہر نقص اور کمزوری سے پاک ہے جو رات کے تھوڑے سے حصہ میں اپنے محبوب اور مقرب بندے کو مسجد حرام سے اس مسجد اقصٰی تک لے گئی جس کے گرد و نواح کو ہم نے بابرکت بنا دیا ہے تاکہ ہم اس بندۂ کامل کو اپنی نشانیاں دکھائیں ، بیشک وہی خوب سننے والا خوب دیکھنے والا ہے ۔
اور ہم نے موسٰی علیہ السلام کو کتاب تورات عطا کی اور ہم نے اسے بنی اسرائیل کے لئے ہدایت بنایا اور انہیں حکم دیا کہ تم میرے سوا کسی کو کار ساز نہ ٹھہراؤ ۔
اے ان لوگوں کی اولاد جنہیں ہم نے نوح علیہ السلام کے ساتھ کشتی میں اٹھا لیا تھا ، بیشک نوح علیہ السلام بڑے شکر گزار بندے تھے ۔
اور ہم نے کتاب میں بنی اسرائیل کو قطعی طور پر بتا دیا تھا کہ تم زمین میں ضرور دو مرتبہ فساد کرو گے اور اطاعت الٰہی سے بڑی سرکشی برتو گے ۔
پھر جب ان دونوں میں سے پہلی مرتبہ کا وعدہ آپہنچا تو ہم نے تم پر اپنے ایسے بندے مسلط کر دیئے جو سخت جنگ جو تھے پھر وہ تمہاری تلاش میں تمہارے گھروں تک جا گھسے ، اور یہ وعدہ ضرور پورا ہونا ہی تھا ۔
پھر ہم نے ان کے اوپر غلبہ کو تمہارے حق میں پلٹا دیا اور ہم نے اموال و اولاد کی کثرت کے ذریعے تمہاری مدد فرمائی اور ہم نے تمہیں افرادی قوت میں بھی بڑھا دیا ۔
اگر تم بھلائی کرو گے تو اپنے ہی لئے بھلائی کرو گے ، اور اگر تم برائی کرو گے تو اپنی ہی جان کے لئے ، پھر جب دوسرے وعدہ کی گھڑی آئی تو اور ظالموں کو تم پر مسلط کر دیا تاکہ مار مار کر تمہارے چہرے بگاڑ دیں اور تاکہ مسجد اقصٰی میں اسی طرح داخل ہوں جیسے اس میں حملہ آور لوگ پہلی مرتبہ داخل ہوئے تھے اور تاکہ جس مقام پر غلبہ پائیں اسے تباہ و برباد کر ڈالیں ۔
امید ہے اس کے بعد تمہارا رب تم پر رحم فرمائے گا اور اگر تم نے پھر وہی سرکشی کا طرز عمل اختیار کیا تو ہم بھی وہی عذاب دوبارہ کریں گے ، اور ہم نے دوزخ کو کافروں کے لئے قید خانہ بنا دیا ہے ۔
بیشک یہ قرآن اس منزل کی طرف رہنمائی کرتا ہے جو سب سے درست ہے اور ان مومنوں کو جو نیک عمل کرتے ہیں اس بات کی خوشخبری سناتا ہے کہ ان کے لئے بڑا اجر ہے ۔
اور یہ کہ جو لوگ آخرت پر ایمان نہیں رکھتے ہم نے ان کے لئے دردناک عذاب تیار کر رکھا ہے ۔
اور انسان کبھی تنگ دل اور پریشان ہو کر برائی کی دعا مانگنے لگتا ہے جس طرح اپنے لئے بھلائی کی دعا مانگتا ہے ، اور انسان بڑا ہی جلد باز واقع ہوا ہے ۔
اور ہم نے رات اور دن کو اپنی قدرت کی دو نشانیاں بنایا پھر ہم نے رات کی نشانی کو تاریک بنایا اور ہم نے دن کی نشانی کو روشن بنایا تاکہ تم اپنے رب کا فضل رزق تلاش کر سکو اور تاکہ تم برسوں کا شمار اور حساب معلوم کر سکو ، اور ہم نے ہر چیز کو پوری تفصیل سے واضح کر دیا ہے ۔
اور ہم نے ہر انسان کے اعمال کا نوشتہ اس کی گردن میں لٹکا دیا ہے ، اور ہم اس کے لئے قیامت کے دن یہ نامۂ اعمال نکالیں گے جسے وہ اپنے سامنے کھلا ہوا پائے گا ۔
اس سے کہا جائے گا : اپنی کتاب اعمال پڑھ لے ، آج تو اپنا حساب جانچنے کے لئے خود ہی کافی ہے ۔
جو کوئی راہ ہدایت اختیار کرتا ہے تو وہ اپنے فائدہ کے لئے ہدایت پر چلتا ہے اور جو شخص گمراہ ہوتا ہے تو اس کی گمراہی کا وبال بھی اسی پر ہے ، اور کوئی بوجھ اٹھانے والا کسی دوسرے کے گناہوں کا بوجھ نہیں اٹھائے گا ، اور ہم ہرگز عذاب دینے والے نہیں ہیں یہاں تک کہ ہم اس قوم میں کسی رسول کو بھیج لیں ۔
اور جب ہم کسی بستی کو ہلاک کرنے کا ارادہ کرتے ہیں تو ہم وہاں کے امراء اور خوشحال لوگوں کو کوئی حکم دیتے ہیں تاکہ ان کے ذریعہ عوام اور غرباء بھی درست ہو جائیں تو وہ اس بستی میں نافرمانی کرتے ہیں پس اس پر ہمارا فرمان عذاب واجب ہو جاتا ہے پھر ہم اس بستی کو بالکل ہی مسمار کر دیتے ہیں ۔
اور ہم نے نوح علیہ السلام کے بعد کتنی ہی قوموں کو ہلاک کر ڈالا ، اور آپ کا رب کافی ہے وہ اپنے بندوں کے گناہوں سے خوب خبردار خوب دیکھنے والا ہے ۔
جو کوئی صرف دنیا کی خوشحالی کی صورت میں اپنی محنت کا جلدی بدلہ چاہتا ہے تو ہم اسی دنیا میں جسے چاہتے ہیں جتنا چاہتے ہیں جلدی دے دیتے ہیں پھر ہم نے اس کے لئے دوزخ بنا دی ہے جس میں وہ ملامت سنتا ہوا رب کی رحمت سے دھتکارا ہوا داخل ہوگا ۔
اور جو شخص آخرت کا خواہش مند ہوا اور اس نے اس کے لئے اس کے لائق کوشش کی اور وہ مومن بھی ہے تو ایسے ہی لوگوں کی کوشش مقبولیت پائے گی ۔
ہم ہر ایک کی مدد کرتے ہیں ان طالبان دنیا کی بھی اور ان طالبان آخرت کی بھی اے حبیب مکرم ! یہ سب کچھ آپ کے رب کی عطا سے ہے ، اور آپ کے رب کی عطا کسی کے لئے ممنوع اور بند نہیں ہے ۔
دیکھئے ہم نے ان میں سے بعض کو بعض پر کس طرح فضیلت دے رکھی ہے ، اور یقینا آخرت دنیا کے مقابلہ میں درجات کے لحاظ سے بھی بہت بڑی ہے اور فضیلت کے لحاظ سے بھی بہت بڑی ہے ۔
اے سننے والے ! اﷲ کے ساتھ دوسرا معبود نہ بنا ورنہ تو ملامت زدہ اور بے یار و مددگار ہو کر بیٹھا رہ جائے گا ۔
اور آپ کے رب نے حکم فرما دیا ہے کہ تم اﷲ کے سوا کسی کی عبادت مت کرو اور والدین کے ساتھ حسن سلوک کیا کرو ، اگر تمہارے سامنے دونوں میں سے کوئی ایک یا دونوں بڑھاپے کو پہنچ جائیں تو انہیں ” اف “ بھی نہ کہنا اور انہیں جھڑکنا بھی نہیں اور ان دونوں کے ساتھ بڑے ادب سے بات کیا کرو ۔
اور ان دونوں کے لئے نرم دلی سے عجز و انکساری کے بازو جھکائے رکھو اور اﷲ کے حضور عرض کرتے رہو : اے میرے رب ! ان دونوں پر رحم فرما جیسا کہ انہوں نے بچپن میں مجھے رحمت و شفقت سے پالا تھا ۔
تمہارا رب ان باتوں سے خوب آگاہ ہے جو تمہارے دلوں میں ہیں ، اگر تم نیک سیرت ہو جاؤ تو بیشک وہ اﷲ اپنی طرف رجوع کرنے والوں کو بہت بخشنے والا ہے ۔
اور قرابت داروں کو ان کا حق ادا کرو اور محتاجوں اور مسافروں کو بھی دو اور اپنا مال فضول خرچی سے مت اڑاؤ ۔
بیشک فضول خرچی کرنے والے شیطان کے بھائی ہیں ، اور شیطان اپنے رب کا بڑا ہی ناشکرا ہے ۔
اور اگر تم اپنی تنگ دستی کے باعث ان مستحقین سے گریز کرنا چاہتے ہو اپنے رب کی جانب سے رحمت خوش حالی کے انتظار میں جس کی تم توقع رکھتے ہو تو ان سے نرمی کی بات کہہ دیا کرو ۔
اور نہ اپنا ہاتھ اپنی گردن سے باندھا ہوا رکھو کہ کسی کو کچھ نہ دو اور نہ ہی اسے سارا کا سارا کھول دو کہ سب کچھ ہی دے ڈالو کہ پھر تمہیں خود ملامت زدہ اور تھکا ہارا بن کر بیٹھنا پڑے ۔
بیشک آپ کا رب جس کے لئے چاہتاہے رزق کشادہ فرما دیتا ہے اور جس کے لئے چاہتا ہے تنگ کر دیتا ہے ، بیشک وہ اپنے بندوں کے اعمال و احوال کی خوب خبر رکھنے والا خوب دیکھنے والا ہے ۔
اور تم اپنی اولاد کو مفلسی کے خوف سے قتل مت کرو ، ہم ہی انہیں بھی روزی دیتے ہیں اور تمہیں بھی ، بیشک ان کو قتل کرنا بہت بڑا گناہ ہے ۔
اور تم زنا بدکاری کے قریب بھی مت جانا بیشک یہ بے حیائی کا کام ہے ، اور بہت ہی بری راہ ہے ۔
اور تم کسی جان کو قتل مت کرنا جسے قتل کرنا اﷲ نے حرام قرار دیا ہے سوائے اس کے کہ اس کا قتل کرنا شریعت کی رو سے حق ہو ، اور جو شخص ظلما قتل کردیا گیا تو بیشک ہم نے اس کے وارث کے لئے قصاص کا حق مقرر کر دیا ہے سو وہ بھی قصاص کے طور پر بدلہ کے قتل میں حد سے تجاوز نہ کرے ، بیشک وہ اﷲ کی طرف سے مدد یافتہ ہے سو اس کی مدد و حمایت کی ذمہ داری حکومت پر ہوگی ۔
اور تم یتیم کے مال کے بھی قریب تک نہ جانا مگر ایسے طریقہ سے جو یتیم کے لئے بہتر ہو یہاں تک کہ وہ اپنی جوانی کو پہنچ جائے , اور وعدہ پورا کیا کرو ، بیشک وعدہ کی ضرور پوچھ گچھ ہوگی ۔
اور ناپ پورا رکھا کرو جب بھی تم کوئی چیز ناپو اور جب تولنے لگو تو سیدھے ترازو سے تولا کرو ، یہ دیانت داری بہتر ہے اور انجام کے اعتبار سے بھی خوب تر ہے ۔
اور اے انسان ! تو اس بات کی پیروی نہ کر جس کا تجھے صحیح علم نہیں ، بیشک کان اور آنکھ اور دل ان میں سے ہر ایک سے باز پرس ہوگی ۔
اور زمین میں اکڑ کر مت چل ، بیشک تو زمین کو اپنی رعونت کے زور سے ہرگز چیر نہیں سکتا اور نہ ہی ہرگز تو بلندی میں پہاڑوں کو پہنچ سکتا ہے تو جو کچھ ہے وہی رہے گا ۔
ان سب مذکورہ باتوں کی برائی تیرے رب کو بڑی ناپسند ہے ۔
یہ حکمت و دانائی کی ان باتوں میں سے ہے جو آپ کے رب نے آپ کی طرف وحی فرمائی ہیں ، اور اے انسان ! اﷲ کے ساتھ کوئی دوسرا معبود نہ ٹھہرا ورنہ تو ملامت زدہ اور اﷲ کی رحمت سے دھتکارا ہوا ہو کر دوزخ میں جھونک دیا جائے گا ۔
اے مشرکو ! خود سوچو ! بھلا تمہیں تو تمہارے رب نے بیٹوں کے لئے چن لیا ہے اور اپنے لئے اس نے فرشتوں کو بیٹیاں بنا لیا ہے ، بیشک تم اپنے ہی گھڑے ہوئے خیالات کے پیمانہ پر بڑی سخت بات کہتے ہو ۔
اور بیشک ہم نے اس قرآن میں حقائق اور نصائح کو انداز بدل کر بار بار بیان کیا ہے تاکہ لوگ نصیحت حاصل کریں ، مگر منکرین کا عالم یہ ہے کہ اس سے ان کی نفرت ہی مزید بڑھتی جاتی ہے ۔
فرما دیجئے : اگر اس کے ساتھ کچھ اور بھی معبود ہوتے جیسا کہ وہ کفار و مشرکین کہتے ہیں تو وہ مل کر مالک عرش تک پہنچنے یعنی اس کے نظام اقتدار میں دخل اندازی کرنے کا کوئی راستہ ضرور تلاش کرلیتے ۔
وہ پاک ہے اور ان باتوں سے جو وہ کہتے رہتے ہیں بہت ہی بلند و برتر ہے ۔
ساتوں آسمان اور زمین اور وہ سارے موجودات جو ان میں ہیں اﷲ کی تسبیح کرتے رہتے ہیں ، اور جملہ کائنات میں کوئی بھی چیز ایسی نہیں جو اس کی حمد کے ساتھ تسبیح نہ کرتی ہو لیکن تم ان کی تسبیح کی کیفیت کو سمجھ نہیں سکتے ، بیشک وہ بڑا بردبار بڑا بخشنے والا ہے ۔
اور جب آپ قرآن پڑھتے ہیں تو ہم آپ کے اور ان لوگوں کے درمیان جو آخرت پر ایمان نہیں رکھتے ایک پوشیدہ پردہ حائل کر دیتے ہیں ۔
اور ہم ان کے دلوں پر بھی پردے ڈال دیتے ہیں تاکہ وہ اسے سمجھ نہ سکیں اور ان کے کانوں میں بوجھ پیدا کر دیتے ہیں تاکہ اسے سن نہ سکیں ، اور جب آپ قرآن میں اپنے رب کا تنہا ذکر کرتے ہیں ان کے بتوں کا نام نہیں آتا تو وہ نفرت کرتے ہوئے پیٹھ پھیر کر بھاگ کھڑے ہوتے ہیں ۔
ہم خوب جانتے ہیں یہ جس مقصد کے لئے دھیان سے سنتے ہیں جب یہ آپ کی طرف کان لگاتے ہیں اور جب یہ سرگوشیاں کرتے ہیں جب یہ ظالم لوگ مسلمانوں سے کہتے ہیں کہ تم تو محض ایک ایسے شخص کی پیروی کر رہے ہو جو سحر زدہ ہے یعنی اس پر جادو کردیا گیا ہے تو ہم یہ سب کچھ دیکھ اور سن رہے ہوتے ہیں ۔
اے حبیب ! دیکھئے یہ لوگ آپ کے لئے کیسی کیسی تشبیہیں دیتے ہیں پس یہ گمراہ ہو چکے ، اب راہ راست پر نہیں آسکتے ۔
اور کہتے ہیں : جب ہم مر کر بوسیدہ ہڈیاں اور ریزہ ریزہ ہو جائیں گے تو کیا ہمیں از سر نو پیدا کر کے اٹھایا جائے گا ۔
فرما دیجئے : تم پتھر ہو جاؤ یا لوہا ۔
یا کوئی ایسی مخلوق جو تمہارے خیال میں ان چیزوں سے بھی زیادہ سخت ہو کہ اس میں زندگی پانے کی بالکل صلاحیت ہی نہ ہو ، پھر وہ اس حال میں کہیں گے کہ ہمیں کون دوبارہ زندہ کرے گا ؟ فرما دیجئے : وہی جس نے تمہیں پہلی بار پیدا فرمایا تھا ، پھر وہ تعجب اور تمسخر کے طور پر آپ کے سامنے اپنے سر ہلا دیں گے اور کہیں گے : یہ کب ہوگا ؟ فرما دیجئے : امید ہے جلد ہی ہو جائے گا ۔
جس دن وہ تمہیں پکارے گا تو تم اس کی حمد کے ساتھ جواب دو گے اور خیال کرتے ہوگے کہ تم دنیا میں بہت تھوڑا عرصہ ٹھہرے ہو ۔
اور آپ میرے بندوں سے فرما دیں کہ وہ ایسی باتیں کیا کریں جو بہتر ہوں ، بیشک شیطان لوگوں کے درمیان فساد بپا کرتا ہے ، یقینا شیطان انسان کا کھلا دشمن ہے ۔
تمہارا رب تمہارے حال سے بہتر واقف ہے ، اگر چاہے تم پر رحم فرما دے یا اگر چاہے تم پر عذاب کرے ، اور ہم نے آپ کو ان پر ان کے امور کا ذمہ دار بنا کر نہیں بھیجا ۔
اور آپ کا رب ان کو خوب جانتا ہے جو آسمانوں اور زمین میں آباد ہیں ، اور بیشک ہم نے بعض انبیاء کو بعض پر فضیلت بخشی اور ہم نے داؤد علیہ السلام کو زبور عطا کی ۔
فرما دیجئے : تم ان سب کو بلا لو جنہیں تم اﷲ کے سوا معبود گمان کرتے ہو وہ تم سے تکلیف دور کرنے پر قادر نہیں ہیں اور نہ اسے دوسروں کی طرف پھیر دینے کا اختیار رکھتے ہیں ۔
یہ لوگ جن کی عبادت کرتے ہیں یعنی ملائکہ ، جنات ، عیسٰی اور عزیر علیہما السلام وغیرھم کے بت اور تصویریں بنا کر انہیں پوجتے ہیں وہ تو خود ہی اپنے رب کی طرف وسیلہ تلاش کرتے ہیں کہ ان میں سے بارگاہ الٰہی میں زیادہ مقرب کون ہے اور وہ خود اس کی رحمت کے امیدوار ہیں اور وہ خود ہی اس کے عذاب سے ڈرتے رہتے ہیں ، اب تم ہی بتاؤ کہ وہ معبود کیسے ہو سکتے ہیں وہ تو خود معبود برحق کے سامنے جھک رہے ہیں ، بیشک آپ کے رب کا عذاب ڈرنے کی چیز ہے ۔
اور کفر و سرکشی کرنے والوں کی کوئی بستی ایسی نہیں مگر ہم اسے روز قیامت سے قبل ہی تباہ کر دیں گے یا اسے نہایت ہی سخت عذاب دیں گے ، یہ امر کتاب لوح محفوظ میں لکھا ہوا ہے ۔
اور ہم کو اب بھی ان کے مطالبہ پر نشانیاں بھیجنے سے کسی چیز نے منع نہیں کیا سوائے اس کے کہ ان ہی نشانیوں کو پہلے لوگوں نے جھٹلا دیا تھا سو اس کے بعد وہ فورا تباہ و برباد کر دیئے گئے اور کوئی مہلت باقی نہ رہی ، اے حبیب ! ہم آپ کی بعثت کے بعد آپ کی قوم سے یہ معاملہ نہیں کرنا چاہتے ، اور ہم نے قوم ثمود کو صالح علیہ السلام کی اونٹنی کی کھلی نشانی دی تھی تو انہوں نے اس پر ظلم کیا ، اور ہم نشانیاں نہیں بھیجا کرتے مگر عذاب کی آمد سے قبل آخری بار خوفزدہ کرنے کے لئے پھر جب اس نشانی کا انکار ہو جاتا ہے تو اسی وقت تباہ کن عذاب بھیج دیا جاتا ہے ۔
اور یاد کیجئے جب ہم نے آپ سے فرمایا کہ بیشک آپ کے رب نے سب لوگوں کو اپنے علم و قدرت کے احاطہ میں لے رکھا ہے ، اور ہم نے تو شب معراج کے اس نظارہ کو جو ہم نے آپ کو دکھایا لوگوں کے لئے صرف ایک آزمائش بنایا ہے ایمان والے مان گئے اور ظاہر بین الجھ گئے اور اس درخت شجرۃ الزقوم کو بھی جس پر قرآن میں لعنت کی گئی ہے ، اور ہم انہیں ڈراتے ہیں مگر یہ ڈرانا بھی ان میں کوئی اضافہ نہیں کرتا سوائے اور بڑی سرکشی کے ۔
اور وہ وقت یاد کیجئے جب ہم نے فرشتوں سے فرمایا کہ تم آدم علیہ السلام کو سجدہ کرو تو ابلیس کے سوا سب نے سجدہ کیا ، اس نے کہا : کیا میں اسے سجدہ کروں جسے تو نے مٹی سے پیدا کیا ہے ۔
اور شیطان یہ بھی کہنے لگا : مجھے بتا تو سہی کہ یہ وہ شخص ہے جسے تو نے مجھ پر فضیلت دی ہے آخر اس کی کیا وجہ ہے ؟ اگر تو مجھے قیامت کے دن تک مہلت دے دے تو میں اس کی اولاد کو سوائے چند افراد کے اپنے قبضہ میں لے کر جڑ سے اکھاڑ دوں گا ۔
اﷲ نے فرمایا : جا تجھے مہلت ہے پس ان میں سے جو بھی تیری پیروی کرے گا تو بیشک دوزخ ہی تم سب کی پوری پوری سزا ہے ۔
اور جس پر بھی تیرا بس چل سکتا ہے تو اسے اپنی آواز سے ڈگمگا لے اور ان پر اپنی فوج کے سوار اور پیادہ دستوں کو چڑھا دے اور ان کے مال و اولاد میں ان کا شریک بن جا اور ان سے جھوٹے وعدے کر ، اور ان سے شیطان دھوکہ و فریب کے سوا کوئی وعدہ نہیں کرتا ۔
بیشک جو میرے بندے ہیں ان پر تیرا تسلط نہیں ہو سکے گا ، اور تیرا رب ان اﷲ والوں کی کارسازی کے لئے کافی ہے ۔
تمہارا رب وہ ہے جو سمندر اور دریا میں تمہارے لئے جہاز اور کشتیاں رواں فرماتا ہے تاکہ تم اندرونی و بیرونی تجارت کے ذریعہ اس کا فضل یعنی رزق تلاش کرو ، بیشک وہ تم پر بڑا مہربان ہے ۔
اور جب سمندر میں تمہیں کوئی مصیبت لاحق ہوتی ہے تو وہ سب بت تمہارے ذہنوں سے گم ہو جاتے ہیں جن کی تم پرستش کرتے رہتے ہو سوائے اسی اﷲ کے جسے تم اس وقت یاد کرتے ہو ، پھر جب وہ اﷲ تمہیں بچا کر خشکی کی طرف لے جاتا ہے تو پھر اس سے روگردانی کرنے لگتے ہو ، اور انسان بڑا ناشکرا واقع ہوا ہے ۔
کیا تم اس بات سے بے خوف ہو گئے ہو کہ وہ تمہیں خشکی کے کنارے پر ہی زمین میں دھنسا دے یا تم پر پتھر برسانے والی آندھی بھیج دے پھر تم اپنے لئے کوئی کارساز نہ پاسکو گے ۔
یا تم اس بات سے بے خوف ہوگئے ہو کہ وہ تمہیں دوبارہ اس سمندر میں پلٹا کر لے جائے اور تم پر کشتیاں توڑ دینے والی آندھی بھیج دے پھر تمہیں اس کفر کے باعث جو تم کرتے تھے سمندر میں غرق کر دے پھر تم اپنے لئے اس ڈبونے پر ہم سے مؤاخذہ کرنے والا کوئی نہیں پاؤ گے ۔
اور بیشک ہم نے بنی آدم کو عزت بخشی اور ہم نے ان کو خشکی اور تری یعنی شہروں اور صحراؤں اور سمندروں اور دریاؤں میں مختلف سواریوں پر سوار کیا اور ہم نے انہیں پاکیزہ چیزوں سے رزق عطا کیا اور ہم نے انہیں اکثر مخلوقات پر جنہیں ہم نے پیدا کیا ہے فضیلت دے کر برتر بنا دیا ۔
وہ دن یاد کریں جب ہم لوگوں کے ہر طبقہ کو ان کے پیشوا کے ساتھ بلائیں گے ، سو جسے اس کا نوشتۂ اعمال اس کے دائیں ہاتھ میں دیا جائے گا پس یہ لوگ اپنا نامۂ اعمال مسرت و شادمانی سے پڑھیں گے اور ان پر دھاگے برابر بھی ظلم نہیں کیا جائے گا ۔
اور جو شخص اس دنیا میں حق سے اندھا رہا سو وہ آخرت میں بھی اندھا اور راہ نجات سے بھٹکا رہے گا ۔
اور کفار تو یہی چاہتے تھے کہ آپ کو اس حکم الٰہی سے پھیر دیں جس کی ہم نے آپ کی طرف وحی فرمائی ہے تاکہ آپ اس وحی کے سوا ہم پر کچھ اور باتوں کو منسوب کر دیں اور تب آپ کو اپنا دوست بنا لیں ۔
اور اگر ہم نے آپ کو پہلے ہی سے عصمت نبوت کے ذریعہ ثابت قدم نہ بنایا ہوتا تو تب بھی آپ ان کی طرف اپنے پاکیزہ نفس اور طبعی استعداد کے باعث بہت ہی معمولی سے جھکاؤ کے قریب جاتے ۔ ان کی طرف پھر بھی زیادہ مائل نہ ہوتے اور وہ ناکام رہتے مگر اﷲ نے آپ کو عصمت نبوت کے ذریعہ اس معمولی سے میلان کے قریب جانے سے بھی محفوظ فرما لیا ہے ۔
اگر بالفرض آپ مائل ہو جاتے تو اس وقت ہم آپ کو دوگنا مزہ زندگی میں اور دوگنا موت میں چکھاتے پھر آپ اپنے لئے بھی ہم پر کوئی مدد گار نہ پاتے ۔
اور کفار یہ بھی چاہتے تھے کہ آپ کے قدم سرزمین مکہ سے اکھاڑ دیں تاکہ وہ آپ کو یہاں سے نکال سکیں اور اگر بالفرض ایسا ہو جاتا تو اس وقت وہ خود بھی آپ کے پیچھے تھوڑی سی مدت کے سوا ٹھہر نہ سکتے ۔
ان سب رسولوں کے لئے اﷲ کا دستور یہی رہا ہے جنہیں ہم نے آپ سے پہلے بھیجا تھا اور آپ ہمارے دستور میں کوئی تبدیلی نہیں پائیں گے ۔
آپ سورج ڈھلنے سے لے کر رات کی تاریکی تک ظہر ، عصر ، مغرب اور عشاء کی نماز قائم فرمایا کریں اور نماز فجر کا قرآن پڑھنا بھی لازم کر لیں ، بیشک نماز فجر کے قرآن میں فرشتوں کی حاضری ہوتی ہے اور حضوری بھی نصیب ہوتی ہے ۔
اور رات کے کچھ حصہ میں بھی قرآن کے ساتھ شب خیزی کرتے ہوئے نماز تہجد پڑھا کریں یہ خاص آپ کے لئے زیادہ کی گئی ہے ، یقینا آپ کا رب آپ کو مقام محمود پر فائز فرمائے گا یعنی وہ مقام شفاعت عظمٰی جہاں جملہ اولین و آخرین آپ کی طرف رجوع اور آپ کی حمد کریں گے ۔
اور آپ اپنے رب کے حضور یہ عرض کرتے رہیں : اے میرے رب ! مجھے سچائی خوشنودی کے ساتھ داخل فرما جہاں بھی داخل فرمانا ہو اور مجھے سچائی و خوشنودی کے ساتھ باہر لے آ جہاں سے بھی لانا ہو اور مجھے اپنی جانب سے مددگار غلبہ و قوت عطا فرما دے ۔
اور فرما دیجئے : حق آگیا اور باطل بھاگ گیا ، بیشک باطل نے زائل و نابود ہی ہو جانا ہے ۔
اور ہم قرآن میں وہ چیز نازل فرما رہے ہیں جو ایمان والوں کے لئے شفاء اور رحمت ہے اور ظالموں کے لئے تو صرف نقصان ہی میں اضافہ کر رہا ہے ۔
اور جب ہم انسان پر کوئی انعام فرماتے ہیں تو وہ شکر سے گریز کرتا اور پہلو تہی کر جاتا ہے اور جب اسے کوئی تکلیف پہنچ جاتی ہے تو مایوس ہو جاتا ہے گویا نہ شاکر ہے نہ صابر ۔
فرما دیجئے : ہر کوئی اپنے اپنے طریقہ و فطرت پر عمل پیرا ہے ، اور آپ کا رب خوب جانتا ہے کہ سب سے زیادہ سیدھی راہ پر کون ہے ۔
اور یہ کفار آپ سے روح کے متعلق سوال کرتے ہیں ، فرما دیجئے : روح میرے رب کے امر سے ہے اور تمہیں بہت ہی تھوڑا سا علم دیا گیا ہے ۔
اور اگر ہم چاہیں تو اس کتاب کو جو ہم نے آپ کی طرف وحی فرمائی ہے لوگوں کے دلوں اور تحریری نسخوں سے محو فرما دیں پھر آپ اپنے لئے اس وحی کے لے جانے پر ہماری بارگاہ میں کوئی وکالت کرنے والا بھی نہ پائیں گے ۔
مگر یہ کہ آپ کے رب کی رحمت سے ہم نے اسے قائم رکھا ہے ، بیشک یہ آپ پر اور آپ کے وسیلہ سے آپ کی امت پر اس کا بہت بڑا فضل ہے ۔
فرما دیجئے : اگر تمام انسان اور جنات اس بات پر جمع ہو جائیں کہ وہ اس قرآن کے مثل کوئی دوسرا کلام بنا لائیں گے تو بھی وہ اس کی مثل نہیں لاسکتے اگرچہ وہ ایک دوسرے کے مددگار بن جائیں ۔
اور بیشک ہم نے اس قرآن میں لوگوں کے لئے ہر طرح کی مثال مختلف طریقوں سے بار بار بیان کی ہے مگر اکثر لوگوں نے اسے قبول نہ کیا یہ سوائے ناشکری کے اور کچھ نہیں ۔
اور وہ کفار مکہ کہتے ہیں کہ ہم آپ پر ہرگز ایمان نہیں لائیں گے یہاں تک کہ آپ ہمارے لئے زمین سے کوئی چشمہ جاری کر دیں ۔
یا آپ کے پاس کھجوروں اور انگوروں کا کوئی باغ ہو تو آپ اس کے اندر بہتی ہوئی نہریں جاری کردیں ۔
یا جیسا کہ آپ کا خیال ہے ہم پر ابھی آسمان کے چند ٹکڑے گرا دیں یا آپ اﷲ کو اور فرشتوں کو ہمارے سامنے لے آئیں ۔
یا آپ کا کوئی سونے کا گھر ہو جس میں آپ خوب عیش سے رہیں یا آپ آسمان پر چڑھ جائیں ، پھر بھی ہم آپ کے آسمان میں چڑھ جانے پر ہرگز ایمان نہیں لائیں گے یہاں تک کہ آپ وہاں سے ہمارے اوپر کوئی کتاب اتار لائیں جسے ہم خود پڑھ سکیں ، فرما دیجئے : میرا رب ان خرافات میں الجھنے سے پاک ہے میں تو ایک انسان اور اﷲ کا بھیجا ہوا رسول ہوں ۔
اور ان لوگوں کو ایمان لانے سے اور کوئی چیز مانع نہ ہوئی جبکہ ان کے پاس ہدایت بھی آچکی تھی سوائے اس کے کہ وہ کہنے لگے : کیا اﷲ نے ایک بشر کو رسول بنا کر بھیجا ہے ۔
فرما دیجئے : اگر زمین میں انسانوں کی بجائے فرشتے چلتے پھرتے سکونت پذیر ہوتے تو یقینا ہم بھی ان پر آسمان سے کسی فرشتہ کو رسول بنا کر اتارتے ۔
فرما دیجئے : میرے اور تمہارے درمیان اﷲ ہی گواہ کے طور پر کافی ہے ، بیشک وہ اپنے بندوں سے خوب آگاہ خوب دیکھنے والا ہے ۔
اور اﷲ جسے ہدایت فرما دے تو وہی ہدایت یافتہ ہے ، اور جسے وہ گمراہ ٹھہرا دے تو آپ ان کے لئے اس کے سوا مددگار نہیں پائیں گے ، اور ہم انہیں قیامت کے دن اوندھے منہ اٹھائیں گے اس حال میں کہ وہ اندھے ، گونگے اور بہرے ہوں گے ، ان کا ٹھکانا دوزخ ہے ، جب بھی وہ بجھنے لگے گی ہم انہیں عذاب دینے کے لئے اور زیادہ بھڑکا دیں گے ۔
یہ ان لوگوں کی سزا ہے اس وجہ سے کہ انہوں نے ہماری آیتوں سے کفر کیا اور یہ کہتے رہے کہ کیا جب ہم مر کر بوسیدہ ہڈیاں اور ریزہ ریزہ ہو جائیں گے تو کیا ہم از سر نو پیدا کر کے اٹھائے جائیں گے ؟ ۔
کیا انہوں نے نہیں دیکھا کہ جس اﷲ نے آسمانوں اور زمین کو پیدا فرمایا ہے وہ اس بات پر بھی قادر ہے کہ وہ ان لوگوں کی مثل دوبارہ پیدا فرما دے اور اس نے ان کے لئے ایک وقت مقرر فرما دیا ہے جس میں کوئی شک نہیں ، پھر بھی ظالموں نے انکار کردیا ہے مگر یہ ناشکری ہے ۔
فرما دیجئے : اگر تم میرے رب کی رحمت کے خزانوں کے مالک ہوتے تو تب بھی سب خرچ ہوجانے کے خوف سے تم اپنے ہاتھ روکے رکھتے ، اور انسان بہت ہی تنگ دل اور بخیل واقع ہوا ہے ۔
اور بیشک ہم نے موسٰی علیہ السلام کو نو روشن نشانیاں دیں تو آپ بنی اسرائیل سے پوچھیئے جب موسٰی علیہ السلام ان کے پاس آئے تو فرعون نے ان سے کہا : میں تو یہی خیال کرتا ہوں کہ اے موسٰی ! تم سحر زدہ ہو تمہیں جادو کر دیا گیا ہے ۔
موسٰی علیہ السلام نے فرمایا : تو دل سے جانتا ہے کہ ان نشانیوں کو کسی اور نے نہیں اتارا مگر آسمانوں اور زمین کے رب نے عبرت و بصیرت بنا کر ، اور میں تو یہی خیال کرتا ہوں کہ اے فرعون ! تم ہلاک زدہ ہو تو جلدی ہلاک ہوا چاہتا ہے ۔
پھر فرعون نے ارادہ کیا کہ ان کو یعنی موسٰی علیہ السلام اور ان کی قوم کو سر زمین مصر سے اکھاڑ کر پھینک دے پس ہم نے اسے اور جو اس کے ساتھ تھے سب کو غرق کردیا ۔
اور ہم نے اس کے بعد بنی اسرائیل سے فرمایا : تم اس ملک میں آباد ہو جاؤ پھر جب آخرت کا وعدہ آجائے گا تو ہم تم سب کو اکٹھا سمیٹ کر لے جائیں گے ۔
اور حق کے ساتھ ہی ہم نے اس قرآن کو اتارا ہے اور حق ہی کے ساتھ وہ اترا ہے ، اور اے حبیب مکرم ! ہم نے آپ کو خوشخبری سنانے والا اور ڈر سنانے والا ہی بنا کر بھیجا ہے ۔
اور قرآن کو ہم نے جدا جدا کر کے اتارا تاکہ آپ اسے لوگوں پر ٹھہر ٹھہر کر پڑھیں اور ہم نے اسے رفتہ رفتہ حالات اور مصالح کے مطابق تدریجا اتارا ہے ۔
فرما دیجئے : تم اس پر ایمان لاؤ یا ایمان نہ لاؤ ، بیشک جن لوگوں کو اس سے قبل علم کتاب عطا کیا گیا تھا جب یہ قرآن انہیں پڑھ کر سنایا جاتا ہے وہ ٹھوڑیوں کے بل سجدہ میں گر پڑتے ہیں ۔
اور کہتے ہیں : ہمارا رب پاک ہے ، بیشک ہمارے رب کا وعدہ پورا ہو کر ہی رہنا تھا ۔
اور ٹھوڑیوں کے بل گریہ و زاری کرتے ہوئے گر جاتے ہیں ، اور یہ قرآن ان کے خشوع و خضوع میں مزید اضافہ کرتا چلا جاتا ہے ۔
فرما دیجئے کہ اﷲ کو پکارو یا رحمان کو پکارو ، جس نام سے بھی پکارتے ہو سب اچھے نام اسی کے ہیں ، اور نہ اپنی نماز میں قرات بلند آواز سے کریں اور نہ بالکل آہستہ پڑھیں اور دونوں کے درمیان معتدل راستہ اختیار فرمائیں ۔
اور فرمائیے کہ سب تعریفیں اﷲ ہی کے لئے ہیں جس نے نہ تو اپنے لئے کوئی بیٹا بنایا اور نہ ہی اس کی سلطنت و فرمانروائی میں کوئی شریک ہے اور نہ کمزوری کے باعث اس کا کوئی مددگار ہے اے حبیب ! آپ اسی کو بزرگ تر جان کر اس کی خوب بڑائی بیان کرتے رہئے ۔
تمام تعریفیں اﷲ ہی کے لئے ہیں جس نے اپنے محبوب و مقرب بندے پر کتاب عظیم نازل فرمائی اور اس میں کوئی کجی نہ رکھی ۔
اسے سیدھا اور معتدل بنایا تاکہ وہ منکرین کو اﷲ کی طرف سے آنے والے شدید عذاب سے ڈرائے اور مومنین کو جو نیک اعمال کرتے ہیں خوشخبری سنائے کہ ان کے لئے بہتر اجر جنت ہے ۔
جس میں وہ ہمیشہ رہیں گے ۔
اور نیز ان لوگوں کو ڈرائے جو کہتے ہیں کہ اﷲ نے اپنے لئے لڑکا بنا رکھا ہے ۔
نہ اس کا کوئی علم انہیں ہے اور نہ ان کے باپ دادا کو تھا ، یہ کتنا بڑا بول ہے جو ان کے منہ سے نکل رہا ہے ، وہ سراسر جھوٹ کے سوا کچھ کہتے ہی نہیں ۔
اے حبیب مکرم ! تو کیا آپ ان کے پیچھے شدت غم میں اپنی جان عزیز بھی گھلا دیں گے اگر وہ اس کلام ربانی پر ایمان نہ لائے ۔
اور بیشک ہم نے ان تمام چیزوں کو جو زمین پر ہیں اس کے لئے باعث زینت و آرائش بنایا تاکہ ہم ان لوگوں کو جو زمین کے باسی ہیں آزمائیں کہ ان میں سے بہ اعتبار عمل کون بہتر ہے ۔
اور بیشک ہم ان تمام چیزوں کو جو اس روئے زمین پر ہیں نابود کر کے بنجر میدان بنا دینے والے ہیں ۔
کیا آپ نے یہ خیال کیا ہے کہ کہف و رقیم یعنی غار اور لوح غار یا وادئ رقیم والے ہماری قدرت کی نشانیوں میں سے کتنی عجیب نشانی تھے ؟ ۔
وہ وقت یاد کیجئے جب چند نوجوان غار میں پناہ گزیں ہوئے تو انہوں نے کہا : اے ہمارے رب ! ہمیں اپنی بارگاہ سے رحمت عطا فرما اور ہمارے کام میں راہ یابی کے اسباب مہیا فرما ۔
پس ہم نے اس غار میں گنتی کے چند سال ان کے کانوں پر تھپکی دے کر انہیں سلا دیا ۔
پھر ہم نے انہیں اٹھا دیا کہ دیکھیں دونوں گروہوں میں سے کون اس مدت کو صحیح شمار کرنے والا ہے جو وہ غار میں ٹھہرے رہے ۔
اب ہم آپ کو ان کا حال صحیح صحیح سناتے ہیں ، بیشک وہ چند نوجوان تھے جو اپنے رب پر ایمان لائے اور ہم نے ان کے لئے نور ہدایت میں اور اضافہ فرما دیا ۔
اور ہم نے ان کے دلوں کو اپنے ربط و نسبت سے مضبوط و مستحکم فرما دیا ، جب وہ اپنے بادشاہ کے سامنے کھڑے ہوئے تو کہنے لگے : ہمارا رب تو آسمانوں اور زمین کا رب ہے ہم اس کے سوا ہرگز کسی جھوٹے معبود کی پرستش نہیں کریں گے اگر ایسا کریں تو اس وقت ہم ضرور حق سے ہٹی ہوئی بات کریں گے ۔
یہ ہماری قوم کے لوگ ہیں جنہوں نے اس کے سوا کئی معبود بنا لئے ہیں ، تو یہ ان کے معبود ہونے پر کوئی واضح سند کیوں نہیں لاتے ؟ سو اس سے بڑھ کر ظالم کون ہوگا جو اللہ پر جھوٹا بہتان باندھتا ہے ۔
اور ان نوجوانوں نے آپس میں کہا : جب تم ان سے اور ان جھوٹے معبودوں سے جنہیں یہ اﷲ کے سوا پوجتے ہیں کنارہ کش ہو گئے ہو تو تم اس غار میں پناہ لے لو ، تمہارا رب تمہارے لئے اپنی رحمت کشادہ فرما دے گا اور تمہارے لئے تمہارے کام میں سہولت مہیا فرما دے گا ۔
اور آپ دیکھتے ہیں جب سورج طلوع ہوتا ہے تو ان کے غار سے دائیں جانب ہٹ جاتا ہے اور جب غروب ہونے لگتا ہے تو ان سے بائیں جانب کترا جاتا ہے اور وہ اس غار کے کشادہ میدان میں لیٹے ہیں ، یہ سورج کا اپنے راستے کو بدل لینا اﷲ کی قدرت کی بڑی نشانیوں میں سے ہے ، جسے اﷲ ہدایت فرما دے سو وہی ہدایت یافتہ ہے ، اور جسے وہ گمراہ ٹھہرا دے تو آپ اس کے لئے کوئی ولی مرشد یعنی راہ دکھانے والا مددگار نہیں پائیں گے ۔
اور اے سننے والے ! تو انہیں دیکھے تو بیدار خیال کرے گا حالانکہ وہ سوئے ہوئے ہیں اور ہم وقفوں کے ساتھ انہیں دائیں جانب اور بائیں جانب کروٹیں بدلاتے رہتے ہیں ، اور ان کا کتا ان کی چوکھٹ پر اپنے دونوں بازو پھیلائے بیٹھا ہے ، اگر تو انہیں جھانک کر دیکھ لیتا تو ان سے پیٹھ پھیر کر بھاگ جاتا اور تیرے دل میں ان کی دہشت بھر جاتی ۔
اور اسی طرح ہم نے انہیں اٹھا دیا تاکہ وہ آپس میں دریافت کریں ، چنانچہ ان میں سے ایک کہنے والے نے کہا : تم یہاں کتنا عرصہ ٹھہرے ہو ؟ انہوں نے کہا : ہم یہاں ایک دن یا اس کا بھی کچھ حصہ ٹھہرے ہیں ، بالآخر کہنے لگے : تمہارا رب ہی بہتر جانتا ہے کہ تم یہاں کتنا عرصہ ٹھہرے ہو ، سو تم اپنے میں سے کسی ایک کو اپنا یہ سکہ دے کر شہر کی طرف بھیجو پھر وہ دیکھے کہ کون سا کھانا زیادہ حلال اور پاکیزہ ہے تو اس میں سے کچھ کھانا تمہارے پاس لے آئے اور اسے چاہئے کہ آنے جانے اور خریدنے میں آہستگی اور نرمی سے کام لے اور کسی ایک شخص کو بھی تمہاری خبر نہ ہونے دے ۔
بیشک اگر انہوں نے تم سے آگاہ ہو کر تم پر دسترس پالی تو تمہیں سنگسار کر ڈالیں گے یا تمہیں جبرا اپنے مذہب میں پلٹا لیں گے اور اگر ایسا ہو گیا تو تب تم ہرگز کبھی بھی فلاح نہیں پاؤ گے ۔
اور اس طرح ہم نے ان کے حال پر ان لوگوں کو جو چند صدیاں بعد کے تھے مطلع کردیا تاکہ وہ جان لیں کہ اﷲ کا وعدہ سچا ہے اور یہ بھی کہ قیامت کے آنے میں کوئی شک نہیں ہے ۔ جب وہ بستی والے آپس میں ان کے معاملہ میں جھگڑا کرنے لگے جب اصحاب کہف وفات پاگئے تو انہوں نے کہا کہ ان کے غار پر ایک عمارت بطور یادگار بنا دو ، ان کا رب ان کے حال سے خوب واقف ہے ، ان ایمان والوں نے کہا جنہیں ان کے معاملہ پر غلبہ حاصل تھا کہ ہم ان کے دروازہ پر ضرور ایک مسجد بنائیں گے تاکہ مسلمان اس میں نماز پڑھیں اور ان کی قربت سے خصوصی برکت حاصل کریں ۔
اب کچھ لوگ کہیں گے : اصحاب کہف تین تھے ان میں سے چوتھا ان کا کتا تھا ، اور بعض کہیں گے : پانچ تھے ان میں سے چھٹا ان کا کتا تھا ، یہ بن دیکھے اندازے ہیں ، اور بعض کہیں گے : وہ سات تھے اور ان میں سے آٹھواں ان کا کتا تھا ۔ فرما دیجئے : میرا رب ہی ان کی تعداد کو خوب جانتا ہے اور سوائے چند لوگوں کے ان کی صحیح تعداد کا علم کسی کو نہیں ، سو آپ کسی سے ان کے بارے میں بحث نہ کیا کریں سوائے اس قدر وضاحت کے جو ظاہر ہو چکی ہے اور نہ ان میں سے کسی سے ان اصحاب کہف کے بارے میں کچھ دریافت کریں ۔
اورکسی بھی چیز کی نسبت یہ ہرگز نہ کہا کریں کہ میں اس کام کو کل کرنے والا ہوں ۔
مگر یہ کہ اگر اﷲ چاہے یعنی ان شاء اﷲ کہہ کر اور اپنے رب کا ذکر کیا کریں جب آپ بھول جائیں اور کہیں : امید ہے میرا رب مجھے اس سے بھی قریب تر ہدایت کی راہ دکھا دے گا ۔
اور وہ اصحاب کہف اپنی غار میں تین سو برس ٹھہرے رہے اور انہوں نے اس پر نو سال اور بڑھا دیئے ۔
فرما دیجئے : اﷲ ہی بہتر جانتا ہے کہ وہ کتنی مدت وہاں ٹھہرے رہے ، آسمانوں اور زمین کی سب پوشیدہ باتیں اسی کے علم میں ہیں ، کیا خوب دیکھنے والا اور کیاخوب سننے والا ہے ، اس کے سوا ان کا نہ کوئی کارساز ہے اور نہ وہ اپنے حکم میں کسی کو شریک فرماتا ہے ۔
اور آپ وہ کلام پڑھ کر سنائیں جو آپ کے رب کی کتاب میں سے آپ کی طرف وحی کیا گیا ہے ، اس کے کلام کو کوئی بدلنے والا نہیں اور آپ اس کے سوا ہرگز کوئی جائے پناہ نہیں پائیں گے ۔
اے میرے بندے ! تو اپنے آپ کو ان لوگوں کی سنگت میں جمائے رکھا کر جو صبح و شام اپنے رب کو یاد کرتے ہیں اس کی رضا کے طلب گار رہتے ہیں اس کی دید کے متمنی اور اس کا مکھڑا تکنے کے آرزو مند ہیں تیری محبت اور توجہ کی نگاہیں ان سے نہ ہٹیں ، کیا تو ان فقیروں سے دھیان ہٹا کر دنیوی زندگی کی آرائش چاہتا ہے ، اور تو اس شخص کی اطاعت بھی نہ کر جس کے دل کو ہم نے اپنے ذکر سے غافل کردیا ہے اور وہ اپنی ہوائے نفس کی پیروی کرتا ہے اور اس کا حال حد سے گزر گیا ہے ۔
اور فرما دیجئے کہ یہ حق تمہارے رب کی طرف سے ہے ، پس جو چاہے ایمان لے آئے اور جو چاہے انکار کردے ، بیشک ہم نے ظالموں کے لئے دوزخ کی آگ تیار کر رکھی ہے جس کی دیواریں انہیں گھیر لیں گی ، اور اگر وہ پیاس اور تکلیف کے باعث فریاد کریں گے تو ان کی فریاد رسی ایسے پانی سے کی جائے گی جو پگھلے ہوئے تانبے کی طرح ہوگا جو ان کے چہروں کو بھون دے گا ، کتنا برا مشروب ہے ، اور کتنی بری آرام گاہ ہے ۔
بیشک جو لوگ ایمان لائے اور نیک عمل کئے یقینا ہم اس شخص کا اجر ضائع نہیں کرتے جو نیک عمل کرتا ہے ۔
ان لوگوں کے لئے ہمیشہ آباد رہنے والے باغات ہیں جن میں ان کے محلات کے نیچے نہریں جاری ہیں انہیں ان جنتوں میں سونے کے کنگن پہنائے جائیں گے اور وہ باریک دیبا اور بھاری اطلس کے ریشمی سبز لباس پہنیں گے اور پر تکلف تختوں پر تکئے لگائے بیٹھے ہوں گے ، کیا خوب ثواب ہے اور کتنی حسین آرام گاہ ہے ۔
اور آپ ان سے ان دو شخصوں کی مثال بیان کریں جن میں سے ایک کے لئے ہم نے انگور کے دو باغات بنائے اور ہم نے ان دونوں کو تمام اطراف سے کھجور کے درختوں کے ساتھ ڈھانپ دیا اور ہم نے ان کے درمیان سرسبز و شاداب کھیتیاں اگا دیں ۔
یہ دونوں باغ کثرت سے اپنے پھل لائے اور ان کی پیداوار میں کوئی کمی نہ رہی اور ہم نے ان دونوں میں سے ہر ایک کے درمیان ایک نہر بھی جاری کر دی ۔
اور اس شخص کے پاس اس کے سوا بھی بہت سے پھل یعنی وسائل تھے ، تو اس نے اپنے ساتھی سے کہا اور وہ اس سے تبادلہ خیال کر رہا تھا کہ میں تجھ سے مال و دولت میں کہیں زیادہ ہوں اور قبیلہ و خاندان کے لحاظ سے بھی زیادہ باعزت ہوں ۔
اور وہ اسے لے کر اپنے باغ میں داخل ہوا تکبر کی صورت میں اپنی جان پر ظلم کرتے ہوئے کہنے لگا : میں یہ گمان ہی نہیں کرتا کہ یہ باغ تباہ ہوگا ۔
اور نہ ہی یہ گمان کرتا ہوں کہ قیامت قائم ہوگی اور اگر بالفرض میں اپنے رب کی طرف لوٹایا بھی گیا تو بھی یقینا میں ان باغات سے بہتر پلٹنے کی جگہ پاؤں گا ۔
اس کے ساتھی نے اس سے کہا اور وہ اس سے تبادلہء خیال کر رہا تھا : کیا تو نے اس رب کا انکار کیا ہے جس نے تجھے اولا مٹی سے پیدا کیا پھر ایک تولیدی قطرہ سے پھر تجھے جسمانی طور پر پورا مرد بنا دیا ؟ ۔
لیکن میں تو یہ کہتا ہوں کہ وہی اﷲ میرا رب ہے اور میں اپنے رب کے ساتھ کسی کو شریک نہیں گردانتا ۔
اور جب تو اپنے باغ میں داخل ہوا تو تو نے کیوں نہیں کہا : ” ما شاء اﷲ لا قوۃ الا باﷲ “ وہی ہونا ہے جو اﷲ چاہے کسی کو کچھ طاقت نہیں مگر اﷲ کی مدد سے ، اگر تو اس وقت مجھے مال و اولاد میں اپنے سے کم تر دیکھتا ہے تو کیا ہوا ۔
کچھ بعید نہیں کہ میرا رب مجھے تیرے باغ سے بہتر عطا فرمائے اور اس باغ پر آسمان سے کوئی عذاب بھیج دے پھر وہ چٹیل چکنی زمین بن جائے ۔
یا اس کا پانی زمین کی گہرائی میں چلا جائے پھر تو اسے حاصل کرنے کی طاقت بھی نہ پا سکے ۔
اور اس تکبر کے باعث اس کے سارے پھل تباہی میں گھیر لئے گئے تو صبح کو وہ اس پونجی پر جو اس نے اس باغ کے لگانے میں خرچ کی تھی کف افسوس ملتا رہ گیا اور وہ باغ اپنے چھپروں پر گرا پڑا تھا اور وہ سراپا حسرت و یاس بن کر کہہ رہا تھا : ہائے کاش ! میں نے اپنے رب کے ساتھ کسی کو شریک نہ ٹھہرایا ہوتا اور اپنے اوپر گھمنڈ نہ کیا ہوتا ۔
اور اس کے لئے کوئی گروہ بھی ایسا نہ تھا جو اﷲ کے مقابلے میں اس کی مدد کرتا اور نہ وہ خود ہی اس تباہی کا بدلہ لینے کے قابل تھا ۔
یہاں پتہ چلتا ہے کہ سب اختیار اﷲ ہی کا ہے جو حق ہے ، وہی بہتر ہے انعام دینے میں اور وہی بہتر ہے انجام کرنے میں ۔
اور آپ انہیں دنیوی زندگی کی مثال بھی بیان کیجئے جو اس پانی جیسی ہے جسے ہم نے آسمان کی طرف سے اتارا تو اس کے باعث زمین کا سبزہ خوب گھنا ہوگیا پھر وہ سوکھی گھاس کا چورا بن گیا جسے ہوائیں اڑا لے جاتی ہیں ، اور اﷲ ہر چیز پر کامل قدرت والا ہے ۔
مال اور اولاد تو صرف دنیاوی زندگی کی زینت ہیں اور حقیقت میں باقی رہنے والی تو نیکیاں ہیں جو آپ کے رب کے نزدیک ثواب کے لحاظ سے بھی بہتر ہیں اور آرزو کے لحاظ سے بھی خوب تر ہیں ۔
وہ دن قیامت کا ہوگا جب ہم پہاڑوں کو ریزہ ریزہ کر کے فضا میں چلائیں گے اور آپ زمین کو صاف میدان دیکھیں گے اس پر شجر ، حجر اور حیوانات و نباتات میں سے کچھ بھی نہ ہوگا اور ہم سب انسانوں کو جمع فرمائیں گے اور ان میں سے کسی کو بھی نہیں چھوڑیں گے ۔
اور سب لوگ آپ کے رب کے حضور قطار در قطار پیش کئے جائیں گے ، ان سے کہا جائے گا : بیشک تم ہمارے پاس آج اسی طرح آئے ہو جیسا کہ ہم نے تمہیں پہلی بار پیدا کیا تھا بلکہ تم یہ گمان کرتے تھے کہ ہم تمہارے لئے ہرگز وعدہ کا وقت مقرر ہی نہیں کریں گے ۔
اور ہر ایک کے سامنے اعمال نامہ رکھ دیا جائے گا سو آپ مجرموں کو دیکھیں گے وہ ان گناہوں اور جرموں سے خوفزدہ ہوں گے جو اس اعمال نامہ میں درج ہوں گے اور کہیں گے : ہائے ہلاکت ! اس اعمال نامہ کو کیا ہوا ہے اس نے نہ کوئی چھوٹی بات چھوڑی ہے اور نہ کوئی بڑی بات ، مگر اس نے ہر ہر بات کو شمار کر لیا ہے اور وہ جو کچھ کرتے رہے تھے اپنے سامنے حاضر پائیں گے ، اور آپ کا رب کسی پر ظلم نہ فرمائے گا ۔
اور وہ وقت یاد کیجئے جب ہم نے فرشتوں سے فرمایا کہ تم آدم علیہ السلام کو سجدۂ تعظیم کرو سو ان سب نے سجدہ کیا سوائے ابلیس کے ، وہ ابلیس جنات میں سے تھا تو وہ اپنے رب کی طاعت سے باہر نکل گیا ، کیا تم اس کو اور اس کی اولاد کو مجھے چھوڑ کر دوست بنا رہے ہو حالانکہ وہ تمہارے دشمن ہیں ، یہ ظالموں کے لئے کیا ہی برا بدل ہے جو انہوں نے میری جگہ منتخب کیا ہے ۔
میں نے نہ تو انہیں آسمانوں اور زمین کی تخلیق پر معاونت یا گواہی کے لئے بلایا تھا اور نہ خود ان کی اپنی تخلیق کے وقت ، اور نہ ہی میں ایسا تھا کہ گمراہ کرنے والوں کو اپنا دست و بازو بناتا ۔
اور اس دن کو یاد کرو جب اﷲ فرمائے گا : انہیں پکارو جنہیں تم میرا شریک گمان کرتے تھے ، سو وہ انہیں بلائیں گے مگر وہ انہیں کوئی جواب نہ دیں گے اور ہم ان کے درمیان ایک وادئ جہنم کو ہلاکت کی جگہ بنا دیں گے ۔
اور مجرم لوگ آتش دوزخ کو دیکھیں گے تو جان لیں گے کہ وہ یقینا اسی میں گرنے والے ہیں اور وہ اس سے گریز کی کوئی جگہ نہ پاسکیں گے ۔
اور بیشک ہم نے اس قرآن میں لوگوں کے لئے ہر طرح کی مثال کو انداز بدل بدل کر بار بار بیان کیا ہے ، اور انسان جھگڑنے میں ہر چیز سے بڑھ کر ہے ۔
اور لوگوں کو جبکہ ان کے پاس ہدایت آچکی تھی کسی نے اس بات سے منع نہیں کیا تھا کہ وہ ایمان لائیں اور اپنے رب سے مغفرت طلب کریں سوائے اس انتظار کے کہ انہیں اگلے لوگوں کا طریقہ ہلاکت پیش آئے یا عذاب ان کے سامنے آجائے ۔
اور ہم رسولوں کو نہیں بھیجا کرتے مگر لوگوں کو خوشخبری سنانے والے اور ڈر سنانے والے بنا کر ، اور کافر لوگ ان رسولوں سے بیہودہ باتوں کے سہارے جھگڑا کرتے ہیں تاکہ اس باطل کے ذریعہ حق کو زائل کردیں اور وہ میری آیتوں کو اور اس عذاب کو جس سے وہ ڈرائے جاتے ہیں ہنسی مذاق بنا لیتے ہیں ۔
اور اس شخص سے بڑھ کر ظالم کون ہوگا جسے اس کے رب کی نشانیاں یاد دلائی گئیں تو اس نے ان سے روگردانی کی اور ان بداعمالیوں کو بھول گیا جو اس کے ہاتھ آگے بھیج چکے تھے ، بیشک ہم نے ان کے دلوں پر پردے ڈال دیئے ہیں کہ وہ اس حق کو سمجھ نہ سکیں اور ان کے کانوں میں بوجھ پیدا کر دیا ہے کہ وہ اس حق کو سن نہ سکیں ، اور اگر آپ انہیں ہدایت کی طرف بلائیں تو وہ کبھی بھی قطعا ہدایت نہیں پائیں گے ۔
اور آپ کا رب بڑا بخشنے والا صاحب رحمت ہے ، اگر وہ ان کے کئے پر ان کا مؤاخذہ فرماتا تو ان پر یقینا جلد عذاب بھیجتا ، بلکہ ان کے لئے تو وقت وعدہ مقرر ہے جب وہ وقت آئے گا تو اس کے سوا ہرگز کوئی جائے پناہ نہیں پائیں گے ۔
اور یہ بستیاں ہیں ہم نے جن کے رہنے والوں کو ہلاک کر ڈالا جب انہوں نے ظلم کیا اور ہم نے ان کی ہلاکت کے لئے ایک وقت مقرر کر رکھا تھا ۔
اور وہ واقعہ بھی یاد کیجئے جب موسٰی علیہ السلام نے اپنے جواں سال ساتھی اور خادم یوشع بن نون علیہ السلام سے کہا : میں پیچھے نہیں ہٹ سکتا یہاں تک کہ میں دو دریاؤں کے سنگم کی جگہ تک پہنچ جاؤں یا مدتوں چلتا رہوں ۔
سو جب وہ دونوں دو دریاؤں کے درمیان سنگم پر پہنچے تو وہ دونوں اپنی مچھلی وہیں بھول گئے پس وہ تلی ہوئی مچھلی زندہ ہوکر دریا میں سرنگ کی طرح اپنا راستہ بناتے ہوئے نکل گئی ۔
پھر جب وہ دونوں آگے بڑھ گئے تو موسٰی علیہ السلام نے اپنے خادم سے کہا : ہمارا کھانا ہمارے پاس لاؤ بیشک ہم نے اپنے اس سفر میں بڑی مشقت کا سامنا کیا ہے ۔
خادم نے کہا : کیا آپ نے دیکھا جب ہم نے پتھر کے پاس آرام کیا تھا تو میں وہاں مچھلی بھول گیا تھا ، اور مجھے یہ کسی نے نہیں بھلایا سوائے شیطان کے کہ میں آپ سے اس کا ذکر کروں ، اور اس مچھلی نے تو زندہ ہوکر دریا میں عجیب طریقہ سے اپنا راستہ بنا لیا تھا اور وہ غائب ہو گئی تھی ۔
موسٰی علیہ السلام نے کہا : یہی وہ مقام ہے ہم جسے تلاش کر رہے تھے ، پس دونوں اپنے قدموں کے نشانات پر وہی راستہ تلاش کرتے ہوئے اسی مقام پر واپس پلٹ آئے ۔
تو دونوں نے وہاں ہمارے بندوں میں سے ایک خاص بندے خضر علیہ السلام کو پا لیا جسے ہم نے اپنی بارگاہ سے خصوصی رحمت عطا کی تھی اور ہم نے اسے علم لدنی یعنی اسرار و معارف کا الہامی علم سکھایا تھا ۔
اس سے موسٰی علیہ السلام نے کہا : کیا میں آپ کے ساتھ اس شرط پر رہ سکتا ہوں کہ آپ مجھے بھی اس علم میں سے کچھ سکھائیں گے جو آپ کو بغرض ارشاد سکھایا گیا ہے ۔
اس یعنی خضر علیہ السلام نے کہا : بیشک آپ میرے ساتھ رہ کر ہرگز صبر نہ کر سکیں گے ۔
اور آپ اس بات پر کیسے صبر کر سکتے ہیں جسے آپ پورے طور پر اپنے احاطہء علم میں نہیں لائے ہوں گے ۔
موسٰی علیہ السلام نے کہا : آپ ان شاء اﷲ مجھے ضرور صابر پائیں گے اور میں آپ کی کسی بات کی خلاف ورزی نہیں کروں گا ۔
خضرعلیہ السلام نے کہا : پس اگر آپ میرے ساتھ رہیں تو مجھ سے کسی چیز کی بابت سوال نہ کریں یہاں تک کہ میں خود آپ سے اس کا ذکر کردوں ۔
پس دونوں چل دیئے یہاں تک کہ جب دونوں کشتی میں سوار ہوئے تو خضر علیہ السلام نے اس کشتی میں شگاف کر دیا ، موسٰی علیہ السلام نے کہا : کیا آپ نے اسے اس لئے شگاف کر کے پھاڑ ڈالا ہے کہ آپ کشتی والوں کو غرق کردیں ، بیشک آپ نے بڑی عجیب بات کی ۔
خضرعلیہ السلام نے کہا : کیا میں نے نہیں کہا تھا کہ آپ میرے ساتھ رہ کر ہرگز صبر نہیں کرسکیں گے ۔
موسٰی علیہ السلام نے کہا : آپ میری بھول پر میری گرفت نہ کریں اور میرے اس معاملہ میں مجھے زیادہ مشکل میں نہ ڈالیں ۔
پھر وہ دونوں چل دیئے یہاں تک کہ دونوں ایک لڑکے سے ملے تو خضر علیہ السلام نے اسے قتل کر ڈالا ، موسٰی علیہ السلام نے کہا : کیا آپ نے بے گناہ جان کو بغیر کسی جان کے بدلہ کے قتل کر دیا ہے ، بیشک آپ نے بڑا ہی سخت کام کیا ہے ۔
خضرعلیہ السلام نے کہا : کیا میں نے آپ سے نہیں کہا تھا کہ آپ میرے ساتھ رہ کر ہرگز صبر نہ کر سکیں گے ۔
موسٰی علیہ السلام نے کہا : اگر میں اس کے بعد آپ سے کسی چیز کی نسبت سوال کروں تو آپ مجھے اپنے ساتھ نہ رکھیئے گا ، بیشک میری طرف سے آپ حد عذر کو پہنچ گئے ہیں ۔
پھر دونوں چل پڑے یہاں تک کہ جب دونوں ایک بستی والوں کے پاس آپہنچے ، دونوں نے وہاں کے باشندوں سے کھانا طلب کیا تو انہوں نے ان دونوں کی میزبانی کرنے سے انکار کر دیا ، پھر دونوں نے وہاں ایک دیوار پائی جو گرا چاہتی تھی تو خضر علیہ السلام نے اسے سیدھا کر دیا ، موسٰی علیہ السلام نے کہا : اگر آپ چاہتے تو اس تعمیر پر مزدوری لے لیتے ۔
خضرعلیہ السلام نے کہا : یہ میرے اور آپ کے درمیان جدائی کا وقت ہے ، اب میں آپ کو ان باتوں کی حقیقت سے آگاہ کئے دیتا ہوں جن پر آپ صبر نہیں کر سکے ۔
وہ جو کشتی تھی سو وہ چند غریب لوگوں کی تھی وہ دریا میں محنت مزدوری کیا کرتے تھے پس میں نے ارادہ کیا کہ اسے عیب دار کر دوں اور اس کی وجہ یہ تھی کہ ان کے آگے ایک جابر بادشاہ کھڑا تھا جو ہر بے عیب کشتی کو زبردستی مالکوں سے بلامعاوضہ چھین رہا تھا ۔
اور وہ جو لڑکا تھا تو اس کے ماں باپ صاحب ایمان تھے پس ہمیں اندیشہ ہوا کہ یہ اگر زندہ رہا تو کافر بنے گا اور ان دونوں کو بڑا ہو کر سرکشی اور کفر میں مبتلا کر دے گا ۔
پس ہم نے ارادہ کیا کہ ان کا رب انہیں ایسا بدل عطا فرمائے جو پاکیزگی میں بھی اس لڑکے سے بہتر ہو اور شفقت و رحم دلی میں بھی والدین سے قریب تر ہو ۔
اور وہ جو دیوار تھی تو وہ شہر میں رہنے والے دو یتیم بچوں کی تھی اور اس کے نیچے ان دونوں کے لئے ایک خزانہ مدفون تھا اور ان کا باپ صالح شخص تھا ، سو آپ کے رب نے ارادہ کیا کہ وہ دونوں اپنی جوانی کو پہنچ جائیں اور آپ کے رب کی رحمت سے وہ اپنا خزانہ خود ہی نکالیں ، اور میں نے جو کچھ بھی کیا وہ از خود نہیں کیا ، یہ ان واقعات کی حقیقت ہے جن پر آپ صبر نہ کر سکے ۔
اور اے حبیب معظم ! یہ آپ سے ذوالقرنین کے بارے میں سوال کرتے ہیں ، فرما دیجئے : میں ابھی تمہیں اس کے حال کا تذکرہ پڑھ کر سناتا ہوں ۔
بیشک ہم نے اسے زمانۂ قدیم میں زمین پر اقتدار بخشا تھا اور ہم نے اس کی سلطنت کو تمام وسائل و اسباب سے نوازا تھا ۔
پھر وہ ایک اور راستے پر چل پڑا ۔
یہاں تک کہ وہ غروب آفتاب کی سمت آبادی کے آخری کنارے پر جا پہنچا وہاں اس نے سورج کے غروب کے منظر کو ایسے محسوس کیا جیسے وہ کیچڑ کی طرح سیاہ رنگ پانی کے گرم چشمہ میں ڈوب رہا ہو اور اس نے وہاں ایک قوم کو آباد پایا ۔ ہم نے فرمایا : اے ذوالقرنین ! یہ تمہاری مرضی پر منحصر ہے خواہ تم انہیں سزا دو یا ان کے ساتھ اچھا سلوک کرو ۔
ذوالقرنین نے کہا : جو شخص کفر و فسق کی صورت میں ظلم کرے گا تو ہم اسے ضرور سزا دیں گے ، پھر وہ اپنے رب کی طرف لوٹایا جائے گا ، پھر وہ اسے بہت ہی سخت عذاب دے گا ۔
اور جو شخص ایمان لے آئے گا اور نیک عمل کرے گا تو اس کے لئے بہتر جزا ہے اور ہم بھی اس کے لئے اپنے احکام میں آسان بات کہیں گے ۔
مغرب میں فتوحات مکمل کرنے کے بعد پھر وہ دوسرے راستہ پر چل پڑا ۔
یہاں تک کہ وہ طلوع آفتاب کی سمت آبادی کے آخری کنارے پر جا پہنچا ، وہاں اس نے سورج کے طلوع کے منظر کو ایسے محسوس کیا جیسے سورج زمین کے اس خطہ پر آباد ایک قوم پر ابھر رہا ہو جس کے لئے ہم نے سورج سے بچاؤ کی خاطر کوئی حجاب تک نہیں بنایا تھا یعنی وہ لوگ بغیر لباس اور مکان کے غاروں میں رہتے تھے ۔
واقعہ اسی طرح ہے ، اور جو کچھ اس کے پاس تھا ہم نے اپنے علم سے اس کا احاطہ کر لیا ہے ۔
مشرق میں فتوحات مکمل کرنے کے بعد پھر وہ ایک اور راستہ پر چل پڑا ۔
یہاں تک کہ وہ ایک مقام پر دو پہاڑوں کے درمیان جا پہنچا اس نے ان پہاڑوں کے پیچھے ایک ایسی قوم کو آباد پایا جو کسی کی بات نہیں سمجھ سکتے تھے ۔
انہوں نے کہا : اے ذوالقرنین ! بیشک یاجوج اور ماجوج نے زمین میں فساد بپا کر رکھا ہے تو کیا ہم آپ کے لئے اس شرط پر کچھ مال خراج مقرر کردیں کہ آپ ہمارے اور ان کے درمیان ایک بلند دیوار بنا دیں ۔
ذوالقرنین نے کہا : مجھے میرے رب نے اس بارے میں جو اختیار دیا ہے وہ بہتر ہے ، تم اپنے زور بازو یعنی محنت و مشقت سے میری مدد کرو ، میں تمہارے اور ان کے درمیان ایک مضبوط دیوار بنا دوں گا ۔
تم مجھے لوہے کے بڑے بڑے ٹکڑے لا دو ، یہاں تک کہ جب اس نے وہ لوہے کی دیوار پہاڑوں کی دونوں چوٹیوں کے درمیان برابر کر دی تو کہنے لگا : اب آگ لگا کر اسے دھونکو ، یہاں تک کہ جب اس نے اس لوہے کو دھونک دھونک کر آگ بنا ڈالا تو کہنے لگا : میرے پاس لاؤ اب میں اس پر پگھلا ہوا تانبا ڈالوں گا ۔
پھر ان یاجوج اور ماجوج میں نہ اتنی طاقت تھی کہ اس پر چڑھ سکیں اور نہ اتنی قدرت پا سکے کہ اس میں سوراخ کر دیں ۔
ذوالقرنین نے کہا : یہ میرے رب کی جانب سے رحمت ہے ، پھر جب میرے رب کا وعدۂ قیامت قریب آئے گا تو وہ اس دیوار کو گرا کر ہموار کردے گا دیوار ریزہ ریزہ ہوجائے گی ، اور میرے رب کا وعدہ برحق ہے ۔
اور ہم اس وقت جملہ مخلوقات یا یاجوج اور ماجوج کو آزاد کر دیں گے وہ تیز و تند موجوں کی طرح ایک دوسرے میں گھس جائیں گے اور صور پھونکا جائے گا تو ہم ان سب کو میدان حشر میں جمع کرلیں گے ۔
اور ہم اس دن دوزخ کو کافروں کے سامنے بالکل عیاں کر کے پیش کریں گے ۔
وہ لوگ جن کی آنکھیں میری یاد سے حجاب غفلت میں تھیں اور وہ میرا ذکر سن بھی نہ سکتے تھے ۔
کیا کافر لوگ یہ سمجھتے ہیں کہ وہ مجھے چھوڑ کر میرے بندوں کو کار ساز بنا لیں گے ، بیشک ہم نے کافروں کے لئے جہنم کی میزبانی کو تیار کر رکھا ہے ۔
فرما دیجئے : کیا ہم تمہیں ایسے لوگوں سے خبردار کر دیں جو اعمال کے حساب سے سخت خسارہ پانے والے ہیں ۔
یہ وہ لوگ ہیں جن کی ساری جد و جہد دنیا کی زندگی میں ہی برباد ہوگئی اور وہ یہ خیال کرتے ہیں کہ ہم بڑے اچھے کام انجام دے رہے ہیں ۔
یہی وہ لوگ ہیں جنہوں نے اپنے رب کی نشانیوں کا اور مرنے کے بعد اس سے ملاقات کا انکار کردیا ہے سو ان کے سارے اعمال اکارت گئے پس ہم ان کے لئے قیامت کے دن کوئی وزن اور حیثیت ہی قائم نہیں کریں گے ۔
یہی دوزخ ہی ان کی جزا ہے اس وجہ سے کہ وہ کفر کرتے رہے اور میری نشانیوں اور میرے رسولوں کا مذاق اڑاتے رہے ۔
بیشک جو لوگ ایمان لائے اور نیک عمل کرتے رہے تو ان کے لئے فردوس کے باغات کی مہمانی ہوگی ۔
وہ اس میں ہمیشہ رہیں گے وہاں سے اپنا ٹھکانا کبھی بدلنا نہ چاہیں گے ۔
فرما دیجئے : اگر سمندر میرے رب کے کلمات کے لئے روشنائی ہوجائے تو وہ سمندر میرے رب کے کلمات کے ختم ہونے سے پہلے ہی ختم ہوجائے گا اگرچہ ہم اس کی مثل اور سمندر یا روشنائی مدد کے لئے لے آئیں ۔
فرما دیجئے : میں تو صرف بخلقت ظاہری بشر ہونے میں تمہاری مثل ہوں اس کے سوا اور تمہاری مجھ سے کیا مناسبت ہے ! ذرا غور کرو میری طرف وحی کی جاتی ہے بھلا تم میں یہ نوری استعداد کہاں ہے کہ تم پر کلام الٰہی اتر سکے وہ یہ کہ تمہارا معبود ، معبود یکتا ہی ہے پس جو شخص اپنے رب سے ملاقات کی امید رکھتا ہے تو اسے چاہئے کہ نیک عمل کرے اور اپنے رب کی عبادت میں کسی کو شریک نہ کرے ۔
کاف ، ہا ، یا ، عین ، صاد حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ۔
یہ آپ کے رب کی رحمت کا ذکر ہے جو اس نے اپنے برگزیدہ بندے زکریا علیہ السلام پر فرمائی تھی ۔
جب انہوں نے اپنے رب کو ادب بھری دبی آواز سے پکارا ۔
عرض کیا : اے میرے رب ! میرے جسم کی ہڈیاں کمزور ہوگئی ہیں اوربڑھاپے کے باعث سر آگ کے شعلہ کی مانند سفید ہوگیا ہے اور اے میرے رب ! میں تجھ سے مانگ کر کبھی محروم نہیں رہا ۔
اور میں اپنے رخصت ہوجانے کے بعد بے دین رشتہ داروں سے ڈرتا ہوں کہ وہ دین کی نعمت ضائع نہ کر بیٹھیں اور میری بیوی بھی بانجھ ہے سو تو مجھے اپنی خاص بارگاہ سے ایک وارث فرزند عطا فرما ۔
جو آسمانی نعمت میں میرا بھی وارث بنے اور یعقوب علیہ السلام کی اولاد کے سلسلۂ نبوت کا بھی وارث ہو ، اور اے میرے رب ! تو بھی اسے اپنی رضا کا حامل بنا لے ۔
ارشاد ہوا : اے زکریا ! بیشک ہم تمہیں ایک لڑکے کی خوشخبری سناتے ہیں جس کا نام یحیٰی علیہ السلام ہوگا ہم نے اس سے پہلے اس کا کوئی ہم نام نہیں بنایا ۔
زکریا علیہ السلام نے عرض کیا : اے میرے رب ! میرے ہاں لڑکا کیسے ہو سکتا ہے درآنحالیکہ میری بیوی بانجھ ہے اور میں خود بڑھاپے کے باعث انتہائی ضعف میں سوکھ جانے کی حالت کو پہنچ گیا ہوں ۔
فرمایا : تعجب نہ کرو ایسے ہی ہوگا ، تمہارے رب نے فرمایا ہے : یہ لڑکا پیدا کرنا مجھ پر آسان ہے اور بیشک میں اس سے پہلے تمہیں بھی پیدا کرچکا ہوں اس حالت سے کہ تم سرے سے کوئی چیز ہی نہ تھے ۔
زکریا علیہ السلام نے عرض کیا : اے میرے رب ! میرے لئے کوئی نشانی مقرر فرما ، ارشاد ہوا : تمہاری نشانی یہ ہے کہ تم بالکل تندرست ہوتے ہوئے بھی تین رات دن لوگوں سے کلام نہ کرسکوگے ۔
پھر زکریا علیہ السلام حجرۂ عبادت سے نکل کر اپنے لوگوں کے پاس آئے تو ان کی طرف اشارہ کیا اور سمجھایا کہ تم صبح و شام اللہ کی تسبیح کیا کرو ۔
اے یحیٰی ! ہماری کتاب تورات کو مضبوطی سے تھامے رکھو ، اور ہم نے انہیں بچپن ہی سے حکمت و بصیرت نبوت عطا فرما دی تھی ۔
اور اپنے لطف خاص سے انہیں درد و گداز اور پاکیزگی و طہارت سے بھی نوازا تھا ، اور وہ بڑے پرہیزگار تھے ۔
اور اپنے ماں باپ کے ساتھ بڑی نیکی اور خدمت سے پیش آنے والے تھے اور عام لڑکوں کی طرح ہرگز سرکش و نافرمان نہ تھے ۔
اور یحیٰی پر سلام ہو ان کے میلاد کے دن اور ان کی وفات کے دن اور جس دن وہ زندہ اٹھائے جائیں گے ۔
اور اے حبیب مکرم ! آپ کتاب قرآن مجید میں مریم علیہا السلام کا ذکر کیجئے ، جب وہ اپنے گھر والوں سے الگ ہو کر عبادت کے لئے خلوت اختیار کرتے ہوئے مشرقی مکان میں آگئیں ۔
پس انہوں نے ان گھر والوں اور لوگوں کی طرف سے حجاب اختیار کر لیا تاکہ حسن مطلق اپنا حجاب اٹھا دے ، تو ہم نے ان کی طرف اپنی روح یعنی فرشتہ جبرائیل کو بھیجا سو جبرائیل ان کے سامنے مکمل بشری صورت میں ظاہر ہوا ۔
مریم علیہا السلام نے کہا : بیشک میں تجھ سے خدائے رحمان کی پناہ مانگتی ہوں اگر تو اللہ سے ڈرنے والا ہے ۔
جبرائیل علیہ السلام نے کہا : میں تو فقط تیرے رب کا بھیجا ہوا ہوں ، اس لئے آیا ہوں کہ میں تجھے ایک پاکیزہ بیٹا عطا کروں ۔
مریم علیہا السلام نے کہا : میرے ہاں لڑکا کیسے ہوسکتا ہے جبکہ مجھے کسی انسان نے چھوا تک نہیں اور نہ ہی میں بدکار ہوں ۔
جبرائیل علیہ السلام نے کہا : تعجب نہ کر ایسے ہی ہوگا ، تیرے رب نے فرمایا ہے : یہ کام مجھ پر آسان ہے ، اور یہ اس لئے ہوگا تاکہ ہم اسے لوگوں کے لئے نشانی اور اپنی جانب سے رحمت بنادیں ، اور یہ امر پہلے سے طے شدہ ہے ۔
پس مریم نے اسے پیٹ میں لے لیا اور آبادی سے الگ ہوکر دور ایک مقام پر جا بیٹھیں ۔
پھر درد زہ انہیں ایک کھجور کے تنے کی طرف لے آیا ، وہ پریشانی کے عالم میں کہنے لگیں : اے کاش ! میں پہلے سے مرگئی ہوتی اور بالکل بھولی بسری ہوچکی ہوتی ۔
پھر ان کے نیچے کی جانب سے جبرائیل نے یا خود عیسٰی علیہ السلام نے انہیں آواز دی کہ تو رنجیدہ نہ ہو ، بیشک تمہارے رب نے تمہارے نیچے ایک چشمہ جاری کر دیا ہے یا تمہارے نیچے ایک عظیم المرتبہ انسان کو پیدا کر کے لٹا دیا ہے ۔
اور کھجور کے تنے کو اپنی طرف ہلاؤ وہ تم پر تازہ پکی ہوئی کھجوریں گرا دے گا ۔
سو تم کھاؤ اور پیو اور اپنے حسین و جمیل فرزند کو دیکھ کر آنکھیں ٹھنڈی کرو ، پھر اگر تم کسی بھی انسان کو دیکھو تو اشارے سے کہہ دینا کہ میں نے خدائے رحمان کے لئے خاموشی کے روزہ کی نذر مانی ہوئی ہے سو میں آج کسی انسان سے قطعا گفتگو نہیں کروں گی ۔
پھر وہ اس بچے کو گود میں اٹھائے ہوئے اپنی قوم کے پاس آگئیں ۔ وہ کہنے لگے : اے مریم ! یقینا تو بہت ہی عجیب چیز لائی ہے ۔
اے ہارون کی بہن ! نہ تیرا باپ برا آدمی تھا اور نہ ہی تیری ماں بدچلن تھی ۔
تو مریم نے اس بچے کی طرف اشارہ کیا ، وہ کہنے لگے : ہم اس سے کس طرح بات کریں جو ابھی گہوارہ میں بچہ ہے ۔
بچہ خود بول پڑا : بیشک میں اللہ کا بندہ ہوں ، اس نے مجھے کتاب عطا فرمائی ہے اور مجھے نبی بنایا ہے ۔
اور میں جہاں کہیں بھی رہوں اس نے مجھے سراپا برکت بنایا ہے اور میں جب تک بھی زندہ ہوں اس نے مجھے نماز اور زکوٰۃ کا حکم فرمایا ہے ۔
اور اپنی والدہ کے ساتھ نیک سلوک کرنے والا بنایا ہے اور اس نے مجھے سرکش و بدبخت نہیں بنایا ۔
اور مجھ پر سلام ہو میرے میلاد کے دن ، اور میری وفات کے دن ، اور جس دن میں زندہ اٹھایا جاؤں گا ۔
یہ مریم علیہا السلام کے بیٹے عیسٰی علیہ السلام ہیں ، یہی سچی بات ہے جس میں یہ لوگ شک کرتے ہیں ۔
یہ اللہ کی شان نہیں کہ وہ کسی کو اپنا بیٹا بنائے ، وہ اس سے پاک ہے ، جب وہ کسی کام کا فیصلہ فرماتا ہے تو اسے صرف یہی حکم دیتا ہے : ” ہوجا “ بس وہ ہوجاتا ہے ۔
اور بیشک اللہ میرا بھی رب ہے اور تمہارا بھی رب ہے سو تم اسی کی عبادت کیا کرو ، یہی سیدھا راستہ ہے ۔
پھر ان کے فرقے آپس میں اختلاف کرنے لگے ، پس کافروں کے لئے قیامت کے بڑے دن کی حاضری سے تباہی ہے ۔
جس دن وہ ہمارے پاس حاضر ہوں گے تو کیسے کان کھول کر سنیں گے اور آنکھیں پھاڑ پھاڑ کر دیکھیں گے لیکن ظالم لوگ آج کھلی گمراہی میں غرق ہیں ۔
اور آپ انہیں حسرت و ندامت کے دن سے ڈرائیے جب ہر بات کا فیصلہ کردیا جائے گا ، مگر وہ غفلت کی حالت میں پڑے ہیں اور ایمان لاتے ہی نہیں ۔
بیشک ہم ہی زمین کے بھی وارث ہیں اور ان کے بھی جو اس پر رہتے ہیں اور سب ہماری ہی طرف لوٹائے جائیں گے ۔
اور آپ کتاب قرآن مجید میں ابراہیم علیہ السلام کا ذکر کیجئے ، بیشک وہ بڑے صاحب صدق نبی تھے ۔
جب انہوں نے اپنے باپ یعنی چچا آزر سے جس نے آپ کے والد تارخ کے انتقال کے بعد آپ کو پالا تھا سے کہا : اے میرے باپ ! تم ان بتوں کی پرستش کیوں کرتے ہو جو نہ سن سکتے ہیں اور نہ دیکھ سکتے ہیں اور نہ تم سے کوئی تکلیف دہ چیز دور کرسکتے ہیں ۔
اے ابا ! بیشک میرے پاس بارگاہ الٰہی سے وہ علم آچکا ہے جو تمہارے پاس نہیں آیا تم میری پیروی کرو میں تمہیں سیدھی راہ دکھاؤں گا ۔
اے ابا ! شیطان کی پرستش نہ کیا کرو ، بیشک شیطان خدائے رحمان کا بڑا ہی نافرمان ہے ۔
اے ابا ! بیشک میں اس بات سے ڈرتا ہوں کہ تمہیں خدائے رحمان کا عذاب پہنچے اور تم شیطان کے ساتھی بن جاؤ ۔
آزر نے کہا : اے ابراہیم ! کیا تم میرے معبودوں سے روگرداں ہو ؟ اگر واقعی تم اس مخالفت سے باز نہ آئے تو میں تمہیں ضرور سنگ سار کر دوں گا اور ایک طویل عرصہ کے لئے تم مجھ سے الگ ہوجاؤ ۔
ابراہیم علیہ السلام نے کہا : اچھا تمہیں سلام ، میں اب بھی اپنے رب سے تمہارے لئے بخشش مانگوں گا ، بیشک وہ مجھ پر بہت مہربان ہے شاید تمہیں ہدایت عطا فرما دے ۔
اور میں تم سب سے اور ان بتوں سے جنہیں تم اللہ کے سوا پوجتے ہو کنارہ کش ہوتا ہوں اور اپنے رب کی عبادت میں یک سو ہو کر مصروف ہوتا ہوں ، امید ہے میں اپنے رب کی عبادت کے باعث محروم کرم نہ رہوں گا ۔
پھر جب ابراہیم علیہ السلام ان لوگوں سے اور ان بتوں سے جن کی وہ اﷲ کے سوا پرستش کرتے تھے میل ملاپ چھوڑ کر بالکل جدا ہو گئے تو ہم نے انہیں اسحاق بیٹے اور یعقوب پوتے ، علیھما السلام سے نوازا ، اور ہم نے ہر دو کو نبی بنایا ۔
اور ہم نے ان سب کو اپنی خاص رحمت بخشی اور ہم نے ان کے لئے ہر آسمانی مذہب کے ماننے والوں میں تعریف و ستائش کی زبان بلند کردی ۔
اور اس کتاب میں موسٰی علیہ السلام کا ذکر کیجئے ، بیشک وہ نفس کی گرفت سے خلاصی پاکر برگزیدہ ہو چکے تھے اور صاحب رسالت نبی تھے ۔
اور ہم نے انہیں کوہ طور کی داہنی جانب سے ندا دی اور راز و نیاز کی باتیں کرنے کے لئے ہم نے انہیں قربت خاص سے نوازا ۔
اور ہم نے اپنی رحمت سے ان کے بھائی ہارون علیہ السلام کو نبی بنا کر انہیں بخشا تاکہ وہ ان کے کام میں معاون ہوں ۔
اور آپ اس کتاب میں اسماعیل علیہ السلام کا ذکر کریں ، بیشک وہ وعدہ کے سچے تھے اور صاحب رسالت نبی تھے ۔
اور وہ اپنے گھر والوں کو نماز اور زکوٰۃ کا حکم دیتے تھے ، اور وہ اپنے رب کے حضور مقام مرضیہ پر فائز تھے یعنی ان کا رب ان سے راضی تھا ۔
اور اس کتاب میں ادریس علیہ السلام کا ذکر کیجئے ، بیشک وہ بڑے صاحب صدق نبی تھے ۔
اور ہم نے انہیں بلند مقام پر اٹھا لیا تھا ۔
یہ وہ لوگ ہیں جن پر اللہ نے انعام فرمایا ہے زمرۂ انبیاء میں سے آدم علیہ السلام کی اولاد سے ہیں اور ان مومنوں میں سے ہیں جنہیں ہم نے نوح علیہ السلام کے ساتھ کشتی میں طوفان سے بچا کر اٹھا لیا تھا ، اور ابراہیم علیہ السلام کی اور اسرائیل یعنی یعقوب علیہ السلام کی اولاد سے ہیں اور ان منتخب لوگوں میں سے ہیں جنہیں ہم نے ہدایت بخشی اور برگزیدہ بنایا ، جب ان پر خدائے رحمان کی آیتوں کی تلاوت کی جاتی ہے وہ سجدہ کرتے ہوئے اور زار و قطار روتے ہوئے گر پڑتے ہیں ۔
پھر ان کے بعد وہ ناخلف جانشین ہوئے جنہوں نے نمازیں ضائع کردیں اور خواہشات نفسانی کے پیرو ہوگئے تو عنقریب وہ آخرت کے عذاب دوزخ کی وادئ غی سے دوچار ہوں گے ۔
سوائے اس شخص کے جس نے توبہ کر لی اور ایمان لے آیا اور نیک عمل کرتا رہا تو یہ لوگ جنت میں داخل ہوں گے اور ان پر کچھ بھی ظلم نہیں کیا جائے گا ۔
ایسے سدا بہار باغات میں رہیں گے جن کا خدائے رحمان نے اپنے بندوں سے غیب میں وعدہ کیا ہے ، بیشک اس کا وعدہ پہنچنے ہی والا ہے ۔
وہ اس میں کوئی بے ہودہ بات نہیں سنیں گے مگر ہر طرف سے سلام سنائی دے گا ، ان کے لئے ان کا رزق اس میں صبح و شام میسر ہوگا ۔
یہ وہ جنت ہے جس کا ہم اپنے بندوں میں سے اسے وارث بنائیں گے جو متقی ہوگا ۔
اور جبرائیل میرے حبیب صلی اللہ علیہ وآلہ وسلم سے کہو کہ ہم آپ کے رب کے حکم کے بغیر زمین پر نہیں اتر سکتے ، جو کچھ ہمارے آگے ہے اور جو کچھ ہمارے پیچھے ہے اور جو کچھ اس کے درمیان ہے سب اسی کا ہے ، اور آپ کا رب آپ کو کبھی بھی بھولنے والا نہیں ہے ۔
وہ آسمانوں اور زمین کا اور جو کچھ ان دو کے درمیان ہے سب کا رب ہے پس اس کی عبادت کیجئے اور اس کی عبادت میں ثابت قدم رہئے ، کیا آپ اس کا کوئی ہم نام جانتے ہیں ۔
اور انسان کہتا ہے : کیا جب میں مرجاؤں گا تو عنقریب زندہ کر کے نکالا جاؤں گا ۔
کیا انسان یہ بات یاد نہیں کرتا کہ ہم نے اس سے پہلے بھی اسے پیدا کیا تھا جبکہ وہ کوئی چیز ہی نہ تھا ۔
پس آپ کے رب کی قسم ہم ان کو اور جملہ شیطانوں کو قیامت کے دن ضرور جمع کریں گے پھر ہم ان سب کو جہنم کے گرد ضرور حاضر کر دیں گے اس طرح کہ وہ گھٹنوں کے بل گرے پڑے ہوں گے ۔
پھر ہم ہر گروہ سے ایسے شخص کو ضرور چن کر نکال لیں گے جو ان میں سے خدائے رحمان پر سب سے زیادہ نافرمان و سرکش ہوگا ۔
پھر ہم ان لوگوں کو خوب جانتے ہیں جو دوزخ میں جھونکے جانے کے زیادہ سزاوار ہیں ۔
اور تم میں سے کوئی شخص نہیں ہے مگر اس کا اس دوزخ پر سے گزر ہونے والا ہے ، یہ وعدہ قطعی طور پر آپ کے رب کے ذمہ ہے جو ضرور پورا ہوکر رہے گا ۔
پھر ہم پرہیزگاروں کو نجات دے دیں گے اور ظالموں کو اس میں گھٹنوں کے بل گرا ہوا چھوڑ دیں گے ۔
اور جب ان پر ہماری روشن آیتیں تلاوت کی جاتی ہیں تو کافر لوگ ایمان والوں سے کہتے ہیں : اسی دنیا میں دیکھ لو ! ہم دونوں گروہوں میں سے کس کی رہائش گاہ بہتر اور مجلس خوب تر ہے ۔
اور ہم نے ان سے پہلے کتنی ہی قوموں کو ہلاک کر ڈالا جو ساز و سامان زندگی اور نمود و نمائش کے لحاظ سے ان سے بھی کہیں بہتر تھے ۔
فرما دیجئے : جو شخص گمراہی میں مبتلا ہو تو خدائے رحمان بھی اسے عمر و عیش میں خوب مہلت دیتا رہتا ہے ، یہاں تک کہ جب وہ لوگ اس چیز کو دیکھ لیں گے جس کا ان سے وعدہ کیا گیا ہے خواہ عذاب اور خواہ قیامت ، تب وہ اس شخص کو جان لیں گے جو رہائش گاہ کے اعتبار سے بھی برا ہے اور لشکر کے اعتبار سے بھی کمزور تر ہے ۔
اور اللہ ہدایت یافتہ لوگوں کی ہدایت میں مزید اضافہ فرماتا ہے ، اور باقی رہنے والے نیک اعمال آپ کے رب کے نزدیک اجر و ثواب میں بھی بہتر ہیں اور انجام میں بھی خوب تر ہیں ۔
کیا آپ نے اس شخص کو دیکھا ہے جس نے ہماری آیتوں سے کفر کیا اور کہنے لگا : مجھے قیامت کے روز بھی اسی طرح مال و اولاد ضرور دیئے جائیں گے ۔
وہ غیب پر مطلع ہے یا اس نے خدائے رحمان سے کوئی عہد لے رکھا ہے ۔
ہرگز نہیں ! اب ہم وہ سب کچھ لکھتے رہیں گے جو وہ کہتا ہے اور اس کے لئے عذاب پر عذاب خوب بڑھاتے چلے جائیں گے ۔
اور مرنے کے بعد جو یہ کہہ رہا ہے اس کے ہم ہی وارث ہوں گے اور وہ ہمارے پاس تنہا آئے گا اس کے مال و اولاد ساتھ نہ ہوں گے ۔
اور انہوں نے اللہ کے سوا کئی اور معبود بنا لئے ہیں تاکہ وہ ان کے لئے باعث عزت ہوں ۔
ہرگز ایسا نہیں ہے ، عنقریب وہ معبودان باطلہ خود ان کی پرستش کا انکار کر دیں گے اور ان کے دشمن ہوجائیں گے ۔
کیا آپ نے نہیں دیکھا کہ ہم نے شیطانوں کو کافروں پر بھیجا ہے وہ انہیں ہر وقت اسلام کی مخالفت پر اکساتے رہتے ہیں ۔
سو آپ ان پر عذاب کے لئے جلدی نہ کریں ہم تو خود ہی ان کے انجام کے لئے دن شمار کرتے رہتے ہیں ۔
جس دن ہم پرہیزگاروں کو جمع کر کے خدائے رحمان کے حضور معزز مہمانوں کی طرح سواریوں پر لے جائیں گے ۔
اور ہم مجرموں کو جہنم کی طرف پیاسا ہانک کر لے جائیں گے ۔
اس دن لوگ شفاعت کے مالک نہ ہوں گے سوائے ان کے جنہوں نے خدائے رحمان سے وعدۂ شفاعت لے لیا ہے ۔
اور کافر کہتے ہیں کہ خدائے رحمان نے اپنے لئے لڑکا بنا لیا ہے ۔
اے کافرو ! بیشک تم بہت ہی سخت اور عجیب بات زبان پر لائے ہو ۔
کچھ بعید نہیں کہ اس بہتان سے آسمان پھٹ پڑیں اور زمین شق ہو جائے اور پہاڑ ریزہ ریزہ ہو کر گر جائیں ۔
کہ انہوں نے خدائے رحمان کے لئے لڑکے کا دعوٰی کیا ہے ۔
اور خدائے رحمان کے شایان شان نہیں ہے کہ وہ کسی کو اپنا لڑکا بنائے ۔
آسمانوں اور زمین میں جو کوئی بھی آباد ہیں خواہ فرشتے ہیں یا جن و انس وہ اللہ کے حضور محض بندہ کے طور پر حاضر ہونے والے ہیں ۔
بیشک اس اللہ نے انہیں اپنے علم کے احاطہ میں لے لیا ہے اور انہیں ایک ایک کرکے پوری طرح شمار کر رکھا ہے ۔
اور ان میں سے ہر ایک قیامت کے دن اس کے حضور تنہا آنے والا ہے ۔
بیشک جو لوگ ایمان لائے اور نیک عمل کئے تو خدائے رحمان ان کے لئے لوگوں کے دلوں میں محبت پیدا فرما دے گا ۔
سو بیشک ہم نے اس قرآن کو آپ کی زبان میں ہی آسان کر دیا ہے تاکہ آپ اس کے ذریعہ پرہیزگاروں کو خوشخبری سنا سکیں اور اس کے ذریعہ جھگڑالو قوم کو ڈر سنا سکیں ۔
اور ہم نے ان سے پہلے کتنی ہی قوموں کو ہلاک کر دیا ہے ، کیا آپ ان میں سے کسی کا وجود بھی دیکھتے ہیں یا کسی کی کوئی آہٹ بھی سنتے ہیں ۔
طا ، ہا حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ۔
اے محبوب مکرم ! ہم نے آپ پر قرآن اس لئے نازل نہیں فرمایا کہ آپ مشقت میں پڑ جائیں ۔
مگر اسے اس شخص کے لئے نصیحت بنا کر اتارا ہے جو اپنے رب سے ڈرتا ہے ۔
یہ اس اللہ کی طرف سے اتارا ہوا ہے جس نے زمین اور بلند و بالا آسمان پیدا فرمائے ۔
وہ نہایت رحمت والا ہے جو عرش یعنی جملہ نظام ہائے کائنات کے اقتدار پر اپنی شان کے مطابق متمکن ہوگیا ۔
پس جو کچھ آسمانوں کی بالائی نوری کائناتوں اور خلائی مادی کائناتوں میں ہے اور جو کچھ زمین میں ہے اور جو کچھ ان دونوں کے درمیان فضائی اور ہوائی کروں میں ہے اور جو کچھ سطح ارضی کے نیچے آخری تہہ تک ہے سب اسی کے نظام اور قدرت کے تابع ہیں ۔
اور اگر آپ ذکر و دعا میں جہر یعنی آواز بلند کریں تو بھی کوئی حرج نہیں وہ تو سر یعنی دلوں کے رازوں اور اخفی یعنی سب سے زیادہ مخفی بھیدوں کو بھی جانتا ہے تو بلند التجاؤں کو کیوں نہیں سنے گا ۔
اللہ اسی کا اسم ذات ہے جس کے سوا کوئی معبود نہیں گویا تم اسی کا اثبات کرو اور باقی سب جھوٹے معبودوں کی نفی کر دو ، اس کے لئے اور بھی بہت خوبصورت نام ہیں جو اس کی حسین و جمیل صفات کا پتہ دیتے ہیں ۔
اور کیا آپ کے پاس موسٰی علیہ السلام کی خبر آچکی ہے ۔
جب موسٰی علیہ السلام نے مدین سے واپس مصر آتے ہوئے ایک آگ دیکھی تو انہوں نے اپنے گھر والوں سے کہا : تم یہاں ٹھہرے رہو میں نے ایک آگ دیکھی ہے یا میں نے ایک آگ میں انس و محبت کا شعلہ پایا ہے شاید میں اس میں سے کوئی چنگاری تمہارے لئے بھی لے آؤں یا میں اس آگ پر سے وہ رہنمائی پا لوں جس کی تلاش میں سرگرداں ہوں ۔
پھر جب وہ اس آگ کے پاس پہنچے تو ندا کی گئی : اے موسٰی ۔
بیشک میں ہی تمہارا رب ہوں سو تم اپنے جوتے اتار دو ، بیشک تم طوٰی کی مقدس وادی میں ہو ۔
اور میں نے تمہیں اپنی رسالت کے لئے چن لیا ہے پس تم پوری توجہ سے سنو جو تمہیں وحی کی جا رہی ہے ۔
بیشک میں ہی اللہ ہوں میرے سوا کوئی معبود نہیں سو تم میری عبادت کیا کرو اور میری یاد کی خاطر نماز قائم کیا کرو ۔
بیشک قیامت کی گھڑی آنے والی ہے ، میں اسے پوشیدہ رکھنا چاہتا ہوں تاکہ ہر جان کو اس عمل کا بدلہ دیا جائے جس کے لئے وہ کوشاں ہے ۔
پس تمہیں وہ شخص اس کے دھیان سے روکے نہ رکھے جو خود اس پر ایمان نہیں رکھتا اور اپنی خواہش نفس کا پیرو ہے ورنہ تم بھی ہلاک ہوجاؤ گے ۔
اور یہ تمہارے داہنے ہاتھ میں کیا ہے اے موسی ۔
انہوں نے کہا : یہ میری لاٹھی ہے ، میں اس پر ٹیک لگاتا ہوں اور میں اس سے اپنی بکریوں کے لئے پتے جھاڑتا ہوں اور اس میں میرے لئے کئی اور فائدے بھی ہیں ۔
ارشاد ہوا : اے موسٰی ! اسے زمین پر ڈال دو ۔
پس انہوں نے اسے زمین پر ڈال دیا تو وہ اچانک سانپ ہوگیا جو ادھر ادھر دوڑنے لگا ۔
ارشاد فرمایا : اسے پکڑ لو اور مت ڈرو ہم اسے ابھی اس کی پہلی حالت پر لوٹا دیں گے ۔
اور حکم ہوا : اپنا ہاتھ اپنی بغل میں دبا لو وہ بغیر کسی بیماری کے سفید چمک دار ہو کر نکلے گا یہ دوسری نشانی ہے ۔
یہ اس لئے کر رہے ہیں کہ ہم تمہیں اپنی قدرت کی بڑی بڑی نشانیاں دکھائیں ۔
تم فرعون کے پاس جاؤ وہ نافرمانی و سرکشی میں حد سے بڑھ گیا ہے ۔
موسٰی علیہ السلام نے عرض کیا : اے میرے رب ! میرے لئے میرا سینہ کشادہ فرما دے ۔
اور میرا کار رسالت میرے لئے آسان فرما دے ۔
اور میری زبان کی گرہ کھول دے ۔
کہ لوگ میری بات آسانی سے سمجھ سکیں ۔
اور میرے گھر والوں میں سے میرا ایک وزیر بنا دے ۔
وہ میرا بھائی ہارون علیہ السلام ہو ۔
اس سے میری کمر ہمت مضبوط فرما دے ۔
اور اسے میرے کار رسالت میں شریک فرما دے ۔
تاکہ ہم دونوں کثرت سے تیری تسبیح کیا کریں ۔
اور ہم کثرت سے تیرا ذکر کیا کریں ۔
بیشک تو ہمیں سب حالات کے تناظر میں خوب دیکھنے والا ہے ۔
اللہ نے ارشاد فرمایا : اے موسٰی ! تمہاری ہر مانگ تمہیں عطا کردی ۔
اور بیشک ہم نے تم پر ایک اور بار اس سے پہلے بھی احسان فرمایا تھا ۔
جب ہم نے تمہاری والدہ کے دل میں وہ بات ڈال دی جو ڈالی گئی تھی ۔
کہ تم اس موسٰی علیہ السلام کو صندوق میں رکھ دو پھر اس صندوق کو دریا میں ڈال دو پھر دریا اسے کنارے کے ساتھ آلگائے گا ، اسے میرا دشمن اور اس کا دشمن اٹھا لے گا ، اور میں نے تجھ پر اپنی جناب سے خاص محبت کا پرتو ڈال دیا ہے یعنی تیری صورت کو اس قدر پیاری اور من موہنی بنا دیا ہے کہ جو تجھے دیکھے گا فریفتہ ہو جائے گا ، اور یہ اس لئے کیا تاکہ تمہاری پرورش میری آنکھوں کے سامنے کی جائے ۔
اور جب تمہاری بہن اجنبی بن کر چلتے چلتے فرعون کے گھر والوں سے کہنے لگی : کیا میں تمہیں کسی ایسی عورت کی نشاندہی کر دوں جو اس بچہ کی پرورش کر دے ، پھر ہم نے تم کو تمہاری والدہ کی طرف پرورش کے بہانے واپس لوٹا دیا تاکہ اس کی آنکھ بھی ٹھنڈی ہوتی رہے اور وہ رنجیدہ بھی نہ ہو ، اور تم نے قوم فرعون کے ایک کافر شخص کو مار ڈالا تھا پھر ہم نے تمہیں اس غم سے بھی نجات بخشی اور ہم نے تمہیں بہت سی آزمائشوں سے گزار کر خوب جانچا ، پھر تم کئی سال اہل مدین میں ٹھہرے رہے پھر تم اللہ کے مقرر کردہ وقت پر یہاں آگئے اے موسٰی ! اس وقت ان کی عمر ٹھیک چالیس برس ہوگئی تھی ۔
اور اب میں نے تمہیں اپنے امر رسالت اور خصوصی انعام کے لئے چن لیا ہے ۔
تم اور تمہارا بھائی ہارون میری نشانیاں لے کر جاؤ اور میری یاد میں سستی نہ کرنا ۔
تم دونوں فرعون کے پاس جاؤ بیشک وہ سرکشی میں حد سے گزر چکا ہے ۔
سو تم دونوں اس سے نرم انداز میں گفتگو کرنا شاید وہ نصیحت قبول کر لے یا میرے غضب سے ڈرنے لگے ۔
دونوں نے عرض کیا : اے ہمارے رب ! بیشک ہمیں اندیشہ ہے کہ وہ ہم پر زیادتی کرے گا یا زیادہ سرکش ہوجائے گا ۔
ارشاد فرمایا : تم دونوں نہ ڈرو بیشک میں تم دونوں کے ساتھ ہوں میں سب کچھ سنتا اور دیکھتا ہوں ۔
پس تم دونوں اس کے پاس جاؤ اور کہو : ہم تیرے رب کے بھیجے ہوئے رسول ہیں سو تو بنی اسرائیل کو اپنی غلامی سے آزاد کرکے ہمارے ساتھ بھیج دے اور انہیں مزید اذیت نہ پہنچا ، بیشک ہم تیرے پاس تیرے رب کی طرف سے نشانی لے کر آئے ہیں ، اور اس شخص پر سلامتی ہو جس نے ہدایت کی پیروی کی ۔
بیشک ہماری طرف وحی بھیجی گئی ہے کہ عذاب ہر اس شخص پر ہوگا جو رسول کو جھٹلائے گا اور اس سے منہ پھیر لے گا ۔
فرعون نے کہا : تو اے موسٰی ! تم دونوں کا رب کون ہے ۔
موسٰی علیہ السلام نے فرمایا : ہمارا رب وہی ہے جس نے ہر چیز کو اس کے لائق وجود بخشا پھر اس کے حسب حال اس کی رہنمائی کی ۔
فرعون نے کہا : تو ان پہلی قوموں کا کیا حال ہوا جو تمہارے رب کو نہیں مانتی تھیں ۔
موسٰی علیہ السلام نے فرمایا : ان کا علم میرے رب کے پاس کتاب میں محفوظ ہے ، نہ میرا رب بھٹکتا ہے اور نہ بھولتا ہے ۔
وہی ہے جس نے زمین کو تمہارے رہنے کی جگہ بنایا اور اس میں تمہارے سفر کرنے کے لئے راستے بنائے اور آسمان کی جانب سے پانی اتارا ، پھر ہم نے اس پانی کے ذریعے زمین سے انواع و اقسام کی نباتات کے جوڑے نکال دیئے ۔
تم کھاؤ اور اپنے مویشیوں کو چراؤ ، بیشک اس میں دانش مندوں کے لئے نشانیاں ہیں ۔
زمین کی اسی مٹی سے ہم نے تمہیں پیدا کیا اور اسی میں ہم تمہیں لوٹائیں گے اور اسی سے ہم تمہیں دوسری مرتبہ پھر نکالیں گے ۔
اور بیشک ہم نے اس فرعون کو اپنی ساری نشانیاں جو موسٰی اور ہارون علیھما السلام کو دی گئی تھیں دکھائیں مگر اس نے جھٹلایا اور ماننے سے انکار کر دیا ۔
اس نے کہا : اے موسٰی ! کیا تم ہمارے پاس اس لئے آئے ہو کہ تم اپنے جادو کے ذریعہ ہمیں ہمارے ملک سے نکال دو ۔
سو ہم بھی تمہارے پاس اسی کی مانند جادو لائیں گے تم ہمارے اور اپنے درمیان مقابلہ کے لئے وعدہ طے کرلو جس کی خلاف ورزی نہ ہم کریں اور نہ ہی تم ، مقابلہ کی جگہ کھلا اور ہموار میدان ہو ۔
موسٰی علیہ السلام نے فرمایا : تمہارے وعدے کا دن یوم عید سالانہ جشن کا دن ہے اور یہ کہ اس دن سارے لوگ چاشت کے وقت جمع ہوجائیں ۔
پھر فرعون مجلس سے واپس مڑ گیا سو اس نے اپنے مکر و فریب کی تدبیروں کو اکٹھا کیا پھر مقررہ وقت پر آگیا ۔
موسٰی علیہ السلام نے ان جادوگروں سے فرمایا : تم پر افسوس خبردار ! اللہ پر جھوٹا بہتان مت باندھنا ورنہ وہ تمہیں عذاب کے ذریعے تباہ و برباد کردے گا اور واقعی وہ شخص نامراد ہوا جس نے اللہ پر بہتان باندھا ۔
چنانچہ وہ جادوگر اپنے معاملہ میں باہم جھگڑ پڑے اور چپکے چپکے سرگوشیاں کرنے لگے ۔
کہنے لگے : یہ دونوں واقعی جادوگر ہیں جو یہ ارادہ رکھتے ہیں کہ تمہیں جادو کے ذریعہ تمہاری سر زمین سے نکال باہر کریں اور تمہارے مثالی مذہب و ثقافت کو نابود کردیں ۔
انہوں نے باہم فیصلہ کیا پس تم جادو کی اپنی ساری تدابیر جمع کر لو پھر قطار باندھ کر اکٹھے ہی میدان میں آجاؤ ، اور آج کے دن وہی کامیاب رہے گا جو غالب آجائے گا ۔
جادوگر بولے : اے موسٰی ! یا تو تم اپنی چیز ڈالو اور یا ہم ہی پہلے ڈالنے والے ہوجائیں ۔
موسٰی علیہ السلام نے فرمایا : بلکہ تم ہی ڈال دو ، پھر کیا تھا اچانک ان کی رسیاں اور ان کی لاٹھیاں ان کے جادو کے اثر سے موسٰی علیہ السلام کے خیال میں یوں محسوس ہونے لگیں جیسے وہ میدان میں دوڑ رہی ہیں ۔
تو موسٰی علیہ السلام اپنے دل میں ایک چھپا ہوا خوف سا پانے لگے ۔
ہم نے موسٰی علیہ السلام سے فرمایا : خوف مت کرو بیشک تم ہی غالب رہوگے ۔
اور تم اس لاٹھی کو جو تمہارے داہنے ہاتھ میں ہے زمین پر ڈال دو وہ اس فریب کو نگل جائے گی جو انہوں نے مصنوعی طور پر بنا رکھا ہے ۔ جو کچھ انہوں نے بنا رکھا ہے وہ تو فقط جادوگر کا فریب ہے ، اور جادوگر جہاں کہیں بھی آئے گا فلاح نہیں پائے گا ۔
پھر ایسا ہی ہوا پس سارے جادوگر سجدے میں گرا دیے گئے کہنے لگے : ہم ہارون اور موسٰی علیہما السلام کے رب پر ایمان لے آئے ۔
فرعون کہنے لگا : تم اس پر ایمان لے آئے ہو قبل اس کے کہ میں تمہیں اجازت دوں ، بیشک وہ موسٰی تمہارا بھی بڑا استاد ہے جس نے تم کو جادو سکھایا ہے ، پس اب میں ضرور تمہارے ہاتھ اور تمہارے پاؤں الٹی سمتوں سے کاٹوں گا اور تمہیں ضرور کھجور کے تنوں میں سولی چڑھاؤں گا اور تم ضرور جان لوگے کہ ہم میں سے کون عذاب دینے میں زیادہ سخت اور زیادہ مدت تک باقی رہنے والا ہے ۔
جادوگروں نے کہا : ہم تمہیں ہرگز ان واضح دلائل پر ترجیح نہیں دیں گے جو ہمارے پاس آچکے ہیں ، اس رب کی قسم جس نے ہمیں پیدا فرمایا ہے ! تو جو حکم کرنے والا ہے کر لے ، تو فقط اس چند روزہ دنیوی زندگی ہی سے متعلق فیصلہ کر سکتا ہے ۔
بیشک ہم اپنے رب پر ایمان لائے ہیں تاکہ وہ ہماری خطائیں بخش دے اور اسے بھی معاف فرما دے جس جادوگری پر تو نے ہمیں مجبور کیا تھا ، اور اللہ ہی بہتر ہے اور ہمیشہ باقی رہنے والا ہے ۔
بیشک جو شخص اپنے رب کے پاس مجرم بن کر آئے گا تو بیشک اس کے لئے جہنم ہے ، اور وہ ایسا عذاب ہے کہ نہ وہ اس میں مر سکے گا اور نہ ہی زندہ رہے گا ۔
اور جو شخص اس کے حضور مومن بن کر آئے گا مزید یہ کہ اس نے نیک عمل کئے ہوں گے تو ان ہی لوگوں کے لئے بلند درجات ہیں ۔
وہ سدا بہار باغات ہیں جن کے نیچے سے نہریں رواں ہیں وہ ان میں ہمیشہ رہنے والے ہیں ، اور یہ اس شخص کا صلہ ہے جو کفر و معصیت کی آلودگی سے پاک ہو گیا ۔
اور بیشک ہم نے موسٰی علیہ السلام کی طرف وحی بھیجی کہ میرے بندوں کو راتوں رات لے کر نکل جاؤ ، سو ان کے لئے دریا میں اپنا عصا مار کر خشک راستہ بنا لو ، نہ فرعون کے آپکڑنے کا خوف کرو اور نہ غرق ہونے کا اندیشہ رکھو ۔
پھر فرعون نے اپنے لشکروں کے ساتھ ان کا تعاقب کیا پس دریا کی موجوں نے انہیں ڈھانپ لیا جتنا بھی انہیں ڈھانپا ۔
اور فرعون نے اپنی قوم کو گمراہ کردیا اور انہیں سیدھے راستہ پر نہ لگایا ۔
اے بنی اسرائیل ! دیکھو بیشک ہم نے تمہیں تمہارے دشمن سے نجات بخشی اور ہم نے تم سے کوہ طور کی داہنی جانب آنے کا وعدہ کیا اور وہاں ہم نے تم پر من و سلوٰی اتارا ۔
اور تم سے فرمایا : ان پاکیزہ چیزوں میں سے کھاؤ جن کی ہم نے تمہیں روزی دی ہے اور اس میں حد سے نہ بڑھو ورنہ تم پر میرا غضب واجب ہو جائے گا ، اور جس پر میرا غضب واجب ہوگیا سو وہ واقعی ہلاک ہوگیا ۔
اور بیشک میں بہت زیادہ بخشنے والا ہوں اس شخص کو جس نے توبہ کی اور ایمان لایا اور نیک عمل کیا پھر ہدایت پر قائم رہا ۔
اور اے موسٰی ! تم نے اپنی قوم سے پہلے طور پر آجانے میں جلدی کیوں کی ۔
موسٰی علیہ السلام نے عرض کیا : وہ لوگ بھی میرے پیچھے آرہے ہیں اور میں نے غلبۂ شوق و محبت میں تیرے حضور پہنچنے میں جلدی کی ہے اے میرے رب ! تاکہ تو راضی ہو جائے ۔
ارشاد ہوا : بیشک ہم نے تمہارے آنے کے بعد تمہاری قوم کو فتنہ میں مبتلا کر دیا ہے اور انہیں سامری نے گمراہ کر ڈالا ہے ۔
پس موسٰی علیہ السلام اپنی قوم کی طرف سخت غضبناک اور رنجیدہ ہوکر پلٹ گئے اور فرمایا : اے میری قوم ! کیا تمہارے رب نے تم سے ایک اچھا وعدہ نہیں فرمایا تھا ، کیا تم پر وعدہ کے پورے ہونے میں طویل مدت گزر گئی تھی ، کیا تم نے یہ چاہا کہ تم پر تمہارے رب کی طرف سے غضب واجب اور نازل ہوجائے ؟ پس تم نے میرے وعدہ کی خلاف ورزی کی ہے ۔
وہ بولے : ہم نے اپنے اختیار سے آپ کے وعدہ کی خلاف ورزی نہیں کی مگر ہوا یہ کہ قوم کے زیورات کے بھاری بوجھ ہم پر لاد دیئے گئے تھے تو ہم نے انہیں آگ میں ڈال دیا پھر اسی طرح سامری نے بھی ڈال دیئے ۔
پھر اس سامری نے ان کے لئے ان گلے ہوئے زیورات سے ایک بچھڑے کا قالب تیار کرکے نکال لیا اس میں سے گائے کی سی آواز نکلتی تھی تو انہوں نے کہا : یہ تمہارا معبود ہے اور موسٰی علیہ السلام کا بھی یہی معبود ہے بس وہ سامری یہاں پر بھول گیا ۔
بھلا کیا وہ اتنا بھی نہیں دیکھتے تھے کہ وہ بچھڑا انہیں کسی بات کا جواب بھی نہیں دے سکتا اور نہ ان کے لئے کسی نقصان کا اختیار رکھتا ہے اور نہ نفع کا ۔
اور بیشک ہارون علیہ السلام نے بھی ان کو اس سے پہلے تنبیہا کہہ دیا تھا کہ اے قوم ! تم اس بچھڑے کے ذریعہ تو بس فتنہ میں ہی مبتلا ہوگئے ہو ، حالانکہ بیشک تمہارا رب یہ نہیں وہی رحمان ہے پس تم میری پیروی کرو اور میرے حکم کی اطاعت کرو ۔
وہ بولی : ہم تو اسی کی پوجا پر جمے رہیں گے تاوقتیکہ موسٰی علیہ السلام ہماری طرف پلٹ آئیں ۔
موسٰی علیہ السلام نے فرمایا : اے ہارون ! تم کو کس چیز نے روکے رکھا جب تم نے دیکھا کہ یہ گمراہ ہو رہے ہیں ۔
مزید یہ کہ تمہیں کس نے منع کیا کہ انہیں سختی سے روکنے میں تم میرے طریقے کی پیروی نہ کرو ، کیا تم نے میری نافرمانی کی ۔
ہارون علیہ السلام نے کہا : اے میری ماں کے بیٹے ! آپ نہ میری داڑھی پکڑیں اور نہ میرا سر ، میں سختی کرنے میں اس بات سے ڈرتا تھا کہ کہیں آپ یہ نہ کہیں کہ تم نے بنی اسرائیل کے درمیان فرقہ بندی کردی ہے اور میرے قول کی نگہداشت نہیں کی ۔
موسٰی علیہ السلام نے فرمایا : اے سامری ! بتا تیرا کیا معاملہ ہے ۔
اس نے کہا : میں نے وہ چیز دیکھی جو ان لوگوں نے نہیں دیکھی تھی سو میں نے اس فرستادہ فرشتے کے نقش قدم سے جو آپ کے پاس آیا تھا ایک مٹھی مٹی کی بھر لی پھر میں نے اسے بچھڑے کے قالب میں ڈال دیا اور اسی طرح میرے نفس نے مجھے یہ بات بھلی کر دکھائی ۔
موسٰی علیہ السلام نے فرمایا : پس تو یہاں سے نکل کر چلا جا چنانچہ تیرے لئے ساری زندگی میں یہ سزا ہے کہ تو ہر کسی کو یہی کہتا رہے : مجھے نہ چھونا مجھے نہ چھونا ، اور بیشک تیرے لئے ایک اور وعدۂ عذاب بھی ہے جس کی ہرگز خلاف ورزی نہ ہوگی ، اور تو اپنے اس من گھڑت معبود کی طرف دیکھ جس کی پوجا پر تو جم کر بیٹھا رہا ، ہم اسے ضرور جلا ڈالیں گے پھر ہم اس کی راکھ کو ضرور دریا میں اچھی طرح بکھیر دیں گے ۔
لوگو ! تمہارا معبود صرف وہی اللہ ہے جس کے سوا کوئی معبود نہیں ، وہ ہر چیز کو اپنے علم کے احاطہ میں لئے ہوئے ہے ۔
اس طرح ہم آپ کو اے حبیب معظم ! ان قوموں کی خبریں سناتے ہیں جو گزر چکی ہیں اور بیشک ہم نے آپ کو اپنی خاص جناب سے ذکر یعنی نصیحت نامہ عطا فرمایا ہے ۔
جو شخص اس سے روگردانی کرے گا تو بیشک وہ قیامت کے دن سخت بوجھ اٹھائے گا ۔
وہ اس عذاب میں ہمیشہ پڑے رہیں گے ، اور ان کے لئے قیامت کے دن بہت ہی برا بوجھ ہوگا ۔
جس دن صور پھونکا جائے گا اور اس دن ہم مجرموں کو یوں جمع کریں گے کہ ان کے جسم اور آنکھیں شدت خوف اور اندھے پن کے باعث نیلگوں ہوں گی ۔
آپس میں چپکے چپکے باتیں کرتے ہوں گے کہ تم دنیا میں مشکل سے دس دن ہی ٹھہرے ہوگے ۔
ہم خوب جانتے ہیں وہ جو کچھ کہہ رہے ہوں گے جبکہ ان میں سے ایک عقل و عمل میں بہتر شخص کہے گا کہ تم تو ایک دن کے سوا دنیا میں ٹھہرے ہی نہیں ہو ۔
اور آپ سے یہ لوگ پہاڑوں کی نسبت سوال کرتے ہیں ، سو فرمادیجئے : میرا رب انہیں ریزہ ریزہ کر کے اڑا دے گا ۔
پھر اسے ہموار اور بے آب و گیاہ زمین بنا دے گا ۔
جس میں آپ نہ کوئی پستی دیکھیں گے نہ کوئی بلندی ۔
اس دن لوگ پکارنے والے کے پیچھے چلتے جائیں گے اس کے پیچھے چلنے میں کوئی کجی نہیں ہوگی ، اور خدائے رحمان کے جلال سے سب آوازیں پست ہوجائیں گی پس تم ہلکی سی آہٹ کے سوا کچھ نہ سنوگے ۔
اس دن سفارش سود مند نہ ہوگی سوائے اس شخص کی سفارش کے جسے خدائے رحمان نے اذن و اجازت دے دی ہے اور جس کی بات سے وہ راضی ہوگیا ہے جیسا کہ انبیاء و مرسلین ، اولیاء ، متقین ، معصوم بچوں اور دیگر کئی بندوں کا شفاعت کرنا ثابت ہے ۔
وہ ان سب چیزوں کو جانتا ہے جو ان کے آگے ہیں اور جو ان کے پیچھے ہیں اور وہ اپنے علم سے اس کے علم کا احاطہ نہیں کرسکتے ۔
اور سب چہرے اس ہمیشہ زندہ اور قائم رہنے والے رب کے حضور جھک جائیں گے ، اور بیشک وہ شخص نامراد ہوگا جس نے ظلم کا بوجھ اٹھا لیا ۔
اور جو شخص نیک عمل کرتا ہے اور وہ صاحب ایمان بھی ہے تو اسے نہ کسی ظلم کا خوف ہوگا اور نہ نقصان کا ۔
اور اسی طرح ہم نے اس آخری وحی کو عربی زبان میں بشکل قرآن اتارا ہے اور ہم نے اس میں عذاب سے ڈرانے کی باتیں بار بار مختلف طریقوں سے بیان کی ہیں تاکہ وہ پرہیزگار بن جائیں یا یہ قرآن ان کے دلوں میں یاد آخرت یا قبول نصیحت کا جذبہ پیدا کردے ۔
پس اللہ بلند شان والا ہے وہی بادشاہ حقیقی ہے ، اور آپ قرآن کے پڑھنے میں جلدی نہ کیا کریں قبل اس کے کہ اس کی وحی آپ پر پوری اتر جائے ، اور آپ رب کے حضور یہ عرض کیا کریں کہ اے میرے رب ! مجھے علم میں اور بڑھا دے ۔
اور درحقیقت ہم نے اس سے بہت پہلے آدم علیہ السلام کو تاکیدی حکم فرمایا تھا سو وہ بھول گئے اور ہم نے ان میں بالکل نافرمانی کا کوئی ارادہ نہیں پایا یہ محض ایک بھول تھی ۔
اور وہ وقت یاد کریں جب ہم نے فرشتوں سے فرمایا : تم آدم علیہ السلام کو سجدہ کرو تو انہوں نے سجدہ کیا سوائے ابلیس کے ، اس نے انکار کیا ۔
پھر ہم نے فرمایا : اے آدم ! بیشک یہ شیطان تمہارا اور تمہاری بیوی کا دشمن ہے ، سو یہ کہیں تم دونوں کو جنت سے نکلوا نہ دے پھر تم مشقت میں پڑ جاؤ گے ۔
بیشک تمہارے لئے اس جنت میں یہ راحت ہے کہ تمہیں نہ بھوک لگے گی اور نہ برہنہ ہوگے ۔
اور یہ کہ تمہیں نہ یہاں پیاس لگے گی اور نہ دھوپ ستائے گی ۔
پس شیطان نے انہیں ایک خیال دلا دیا وہ کہنے لگا : اے آدم ! کیا میں تمہیں قرب الٰہی کی جنت میں دائمی زندگی بسر کرنے کا درخت بتا دوں اور ایسی ملکوتی بادشاہت کا راز بھی جسے نہ زوال آئے گا نہ فنا ہوگی ۔
سو دونوں نے اس مقام قرب الٰہی کی لازوال زندگی کے شوق میں اس درخت سے پھل کھا لیا پس ان پر ان کے مقام ہائے ستر ظاہر ہو گئے اور دونوں اپنے بدن پر جنت کے درختوں کے پتے چپکانے لگے اور آدم علیہ السلام سے اپنے رب کے حکم کو سمجھنے میں فروگذاشت ہوئیسو وہ جنت میں دائمی زندگی کی مراد نہ پا سکے ۔
پھر ان کے رب نے انہیں اپنی قربت و نبوت کے لئے چن لیا اور ان پر عفو و رحمت کی خاص توجہ فرمائی اور منزل مقصود کی راہ دکھا دی ۔
ارشاد ہوا : تم یہاں سے سب کے سب اتر جاؤ ، تم میں سے بعض بعض کے دشمن ہوں گے ، پھر جب میری جانب سے تمہارے پاس کوئی ہدایت وحی آجائے سو جو شخص میری ہدایت کی پیروی کرے گا تو وہ نہ دنیا میں گمراہ ہوگا اور نہ آخرت میں بدنصیب ہوگا ۔
اور جس نے میرے ذکر یعنی میری یاد اور نصیحت سے روگردانی کی تو اس کے لئے دنیاوی معاش بھی تنگ کردیا جائے گا اور ہم اسے قیامت کے دن بھی اندھا اٹھائیں گے ۔
وہ کہے گا : اے میرے رب ! تو نے مجھے آج اندھا کیوں اٹھایا حالانکہ میں دنیا میں بینا تھا ۔
ارشاد ہوگا : ایسا ہی ہوا کہ دنیا میں تیرے پاس ہماری نشانیاں آئیں پس تو نے انہیں بھلا دیا اور آج اسی طرح تو بھی بھلا دیا جائے گا ۔
اور اسی طرح ہم اس شخص کو بدلہ دیتے ہیں جو گناہوں میں حد سے نکل جائے اور اپنے رب کی آیتوں پر ایمان نہ لائے ، اور بیشک آخرت کا عذاب بڑا ہی سخت اور ہمیشہ رہنے والا ہے ۔
کیا انہیں اس بات نے ہدایت نہ دی کہ ہم نے ان سے پہلے کتنی ہی امتوں کو ہلاک کر دیا جن کی رہائش گاہوں میں اب یہ لوگ چلتے پھرتے ہیں ، بیشک اس میں دانش مندوں کے لئے بہت سی نشانیاں ہیں ۔
اور اگر آپ کے رب کی جانب سے ایک بات پہلے سے طے نہ ہو چکی ہوتی اور ان کے عذاب کے لئے قیامت کا وقت مقرر نہ ہوتا تو ان پر عذاب کا ابھی اترنا لازم ہو جاتا ۔
پس آپ ان کی دل آزار باتوں پر صبر فرمایا کریں اور اپنے رب کی حمد کے ساتھ تسبیح کیا کریں طلوع آفتاب سے پہلے نماز فجر میں اور اس کے غروب سے قبل نماز عصر میں ، اور رات کی ابتدائی ساعتوں میں یعنی مغرب اور عشاء میں بھی تسبیح کیا کریں اور دن کے کناروں پر بھی نماز ظہر میں جب دن کا نصف اول ختم اور نصف ثانی شروع ہوتا ہے ، اے حبیب مکرم ! یہ سب کچھ اس لئے ہے تاکہ آپ راضی ہو جائیں ۔
اور آپ دنیوی زندگی میں زیب و آرائش کی ان چیزوں کی طرف حیرت و تعجب کی نگاہ نہ فرمائیں جو ہم نے کافر دنیاداروں کے بعض طبقات کو عارضی لطف اندوزی کے لئے دے رکھی ہیں تاکہ ہم ان ہی چیزوں میں ان کے لئے فتنہ پیدا کر دیں ، اور آپ کے رب کی اخروی عطا بہتر اور ہمیشہ باقی رہنے والی ہے ۔
اور آپ اپنے گھر والوں کو نماز کا حکم فرمائیں اور اس پر ثابت قدم رہیں ، ہم آپ سے رزق طلب نہیں کرتے بلکہ ہم آپ کو رزق دیتے ہیں ، اور بہتر انجام پرہیزگاری کا ہی ہے ۔
اور کفار کہتے ہیں کہ یہ رسول ہمارے پاس اپنے رب کی طرف سے کوئی نشانی کیوں نہیں لاتے ، کیا ان کے پاس ان باتوں کا واضح ثبوت یعنی قرآن نہیں آگیا جو اگلی کتابوں میں مذکور تھیں ۔
اور اگر ہم ان لوگوں کو اس سے پہلے ہی کسی عذاب کے ذریعہ ہلاک کرڈالتے تو یہ کہتے : اے ہمارے رب ! تو نے ہمارے پاس کسی رسول کو کیوں نہ بھیجا کہ ہم تیری آیتوں کی پیروی کرلیتے اس سے قبل کہ ہم ذلیل اور رسوا ہوتے ۔
فرما دیجئے : ہر کوئی منتظر ہے ، سو تم انتظار کرتے رہو ، پس تم جلد ہی جان لوگے کہ کون لوگ راہ راست والے ہیں اور کون ہدایت یافتہ ہیں ۔
لوگوں کے لئے ان کے حساب کا وقت قریب آپہنچا مگر وہ غفلت میں پڑے طاعت سے منہ پھیرے ہوئے ہیں ۔
ان کے پاس ان کے رب کی جانب سے جب بھی کوئی نئی نصیحت آتی ہے تو وہ اسے یوں بے پرواہی سے سنتے ہیں گویا وہ کھیل کود میں لگے ہوئے ہیں ۔
ان کے دل غافل ہو چکے ہیں ، اور یہ ظالم لوگ آپ کے خلاف آہستہ آہستہ سرگوشیاں کرتے ہیں کہ یہ تو محض تمہارے ہی جیسا ایک بشر ہے ، کیا پھر بھی تم اس کے جادو کے پاس جاتے ہو حالانکہ تم دیکھ رہے ہو ۔
نبئ معظم صلی اللہ علیہ وآلہ وسلم نے فرمایا کہ میرا رب آسمان اور زمین میں کہی جانے والی ہر بات کو جانتا ہے اور وہ خوب سننے والا خوب جاننے والا ہے ۔
بلکہ ظالموں نے یہاں تک کہا کہ یہ قرآن پریشان خوابوں میں دیکھی ہوئی باتیں ہیں بلکہ اس رسول صلی اللہ علیہ وآلہ وسلم نے اسے خود ہی گھڑ لیا ہے بلکہ یہ کہ وہ شاعر ہے ، اگر یہ سچا ہے تو یہ بھی ہمارے پاس کوئی نشانی لے آئے جیسا کہ اگلے رسول نشانیوں کے ساتھ بھیجے گئے تھے ۔
ان سے پہلے ہم نے جس بھی بستی کو ہلاک کیا وہ انہی نشانیوں پر ایمان نہیں لائی تھی ، تو کیا یہ ایمان لے آئیں گے ۔
اور اے حبیب مکرم ! ہم نے آپ سے پہلے بھی مردوں کو ہی رسول بنا کر بھیجا تھا ہم ان کی طرف وحی بھیجا کرتے تھے لوگو ! تم اہل ذکر سے پوچھ لیا کرو اگر تم خود نہ جانتے ہو ۔
اور ہم نے ان انبیاء کو ایسے جسم والا نہیں بنایا تھا کہ وہ کھانا نہ کھاتے ہوں اور نہ ہی وہ دنیا میں بہ حیات ظاہری ہمیشہ رہنے والے تھے ۔
پھر ہم نے انہیں اپنا وعدہ سچا کر دکھایا پھر ہم نے انہیں اور جسے ہم نے چاہا نجات بخشی اور ہم نے حد سے بڑھ جانے والوں کو ہلاک کر ڈالا ۔
بیشک ہم نے تمہاری طرف ایسی کتاب نازل فرمائی ہے جس میں تمہاری نصیحت کا سامان ہے ، کیا تم عقل نہیں رکھتے ۔
اور ہم نے کتنی ہی بستیوں کو تباہ و برباد کر ڈالا جو ظالم تھیں اور ان کے بعد ہم نے اور قوموں کو پیدا فرما دیا ۔
پھر جب انہوں نے ہمارے عذاب کی آمد کو محسوس کیا تو وہ وہاں سے تیزی کے ساتھ بھاگنے لگے ۔
ان سے کہا گیا : تم جلدی مت بھاگو اور اسی جگہ واپس لوٹ جاؤ جس میں تمہیں آسائشیں دی گئی تھیں اور اپنی پرتعیش رہائش گاہوں کی طرف پلٹ جاؤ شاید تم سے باز پرس کی جائے ۔
وہ کہنے لگے : ہائے شومئ قسمت ! بیشک ہم ظالم تھے ۔
سو ہمیشہ ان کی یہی فریاد رہی یہاں تک کہ ہم نے ان کو کٹی ہوئی کھیتی اور بجھی ہوئی آگ کے ڈھیر کی طرح بنا دیا ۔
اور ہم نے آسمان اور زمین کو اور جو کچھ ان کے درمیان ہے کھیل تماشے کے طور پر بے کار نہیں بنایا ۔
اگر ہم کوئی کھیل تماشا اختیار کرنا چاہتے تو اسے اپنی ہی طرف سے اختیار کر لیتے اگر ہم ایسا کرنے والے ہوتے ۔
بلکہ ہم حق سے باطل پر پوری قوت کے ساتھ چوٹ لگاتے ہیں سو حق اسے کچل دیتا ہے پس وہ باطل ہلاک ہو جاتا ہے ، اور تمہارے لئے ان باتوں کے باعث تباہی ہے جو تم بیان کرتے ہو ۔
اور جو کوئی آسمانوں اور زمین میں ہے اسی کا بندہ و مملوک ہے ، اور جو فرشتے اس کی قربت میں رہتے ہیں وہ نہ تو اس کی عبادت سے تکبر کرتے ہیں اور نہ وہ اس کی طاعت بجا لاتے ہوئے تھکتے ہیں ۔
وہ رات دن اس کی تسبیح کرتے رہتے ہیں اور معمولی سا وقفہ بھی نہیں کرتے ۔
کیا ان کافروں نے زمین کی چیزوں میں سے ایسے معبود بنا لئے ہیں جو مردوں کو زندہ کر کے اٹھا سکتے ہیں ۔
اگر ان دونوں زمین و آسمان میں اﷲ کے سوا اور بھی معبود ہوتے تو یہ دونوں تباہ ہو جاتے ، پس اﷲ جو عرش کا مالک ہے ان باتوں سے پاک ہے جو یہ مشرک بیان کرتے ہیں ۔
اس سے اس کی بازپرس نہیں کی جا سکتی وہ جو کچھ بھی کرتا ہے ، اور ان سے ہر کام کی بازپرس کی جائے گی ۔
کیا ان کافروں نے اسے چھوڑ کر اور معبود بنا لئے ہیں ؟ فرما دیجئے : اپنی دلیل لاؤ ، یہ قرآن ان لوگوں کا ذکر ہے جو میرے ساتھ ہیں اور ان کا بھی ذکر ہے جو مجھ سے پہلے تھے بلکہ ان میں سے اکثر لوگ حق کو نہیں جانتے اس لئے وہ اس سے روگردانی کئے ہوئے ہیں ۔
اور ہم نے آپ سے پہلے کوئی رسول نہیں بھیجا مگر ہم اس کی طرف یہی وحی کرتے رہے کہ میرے سوا کوئی معبود نہیں پس تم میری ہی عبادت کیا کرو ۔
یہ لوگ کہتے ہیں کہ خدائے رحمان نے فرشتوں کو اپنی اولاد بنا رکھا ہے وہ پاک ہے ، بلکہ جن فرشتوں کو یہ اس کی اولاد سمجھتے ہیں وہ اﷲ کے معزز بندے ہیں ۔
وہ کسی بات کے کرنے میں اس سے سبقت نہیں کرتے اور وہ اسی کے امر کی تعمیل کرتے رہتے ہیں ۔
وہ اﷲ ان چیزوں کو جانتا ہے جو ان کے سامنے ہیں اور جو ان کے پیچھے ہیں اور وہ اس کے حضور سفارش بھی نہیں کرتے مگر اس کے لئے کرتے ہیں جس سے وہ خوش ہوگیا ہو اور وہ اس کی ہیبت و جلال سے خائف رہتے ہیں ۔
اور ان میں سے کون ہے جو کہہ دے کہ میں اس اﷲ کے سوا معبود ہوں سو ہم اسی کو دوزخ کی سزا دیں گے ، اسی طرح ہم ظالموں کو سزا دیا کرتے ہیں ۔
اور کیا کافر لوگوں نے نہیں دیکھا کہ جملہ آسمانی کائنات اور زمین سب ایک اکائی کی شکل میں جڑے ہوئے تھے پس ہم نے ان کو پھاڑ کر جدا کر دیا ، اور ہم نے زمین پر پیکر حیات کی زندگی کی نمود پانی سے کی ، تو کیا وہ قرآن کے بیان کردہ ان حقائق سے آگاہ ہو کر بھی ایمان نہیں لاتے ۔
اور ہم نے زمین میں مضبوط پہاڑ بنا دیئے تاکہ ایسا نہ ہو کہ کہیں وہ اپنے مدار میں حرکت کرتے ہوئے انہیں لے کر کانپنے لگے اور ہم نے اس زمین میں کشادہ راستے بنائے تاکہ لوگ مختلف منزلوں تک پہنچنے کے لئے راہ پاسکیں ۔
اور ہم نے سماء یعنی زمین کے بالائی کروں کو محفوظ چھت بنایا تاکہ اہل زمین کو خلا سے آنے والی مہلک قوتوں اور جارحانہ لہروں کے مضر اثرات سے بچائیں اور وہ ان سماوی طبقات کی نشانیوں سے روگرداں ہیں ۔
اور وہی اﷲ ہے جس نے رات اور دن کو پیدا کیا اور سورج اور چاند کو بھی ، تمام آسمانی کرے اپنے اپنے مدار کے اندر تیزی سے تیرتے چلے جاتے ہیں ۔
اور ہم نے آپ سے پہلے کسی انسان کو دنیا کی ظاہری زندگی میں بقائے دوام نہیں بخشی ، تو کیا اگر آپ یہاں سے انتقال فرما جائیں تو یہ لوگ ہمیشہ رہنے والے ہیں ؟ ۔
ہر جان کو موت کا مزہ چکھنا ہے ، اور ہم تمہیں برائی اور بھلائی میں آزمائش کے لئے مبتلا کرتے ہیں ، اور تم ہماری ہی طرف پلٹائے جاؤ گے ۔
اور جب کافر لوگ آپ کو دیکھتے ہیں تو آپ سے محض تمسخر ہی کرنے لگتے ہیں اور کہتے ہیں : کیا یہی ہے وہ شخص جو تمہارے معبودوں کا رد و انکار کے ساتھ ذکر کرتا ہے ؟ اور وہ خود خدائے رحمان کے ذکر سے انکاری ہیں ۔
انسان فطرتا جلد بازی میں سے پیدا کیا گیا ہے ، میں تمہیں جلد ہی اپنی نشانیاں دکھاؤں گا پس تم جلدی کا مطالبہ نہ کرو ۔
اور وہ کہتے ہیں : یہ وعدۂ عذاب کب پورا ہوگا اگر تم سچے ہو ۔
اگر کافر لوگ وہ وقت جان لیتے جبکہ وہ دوزخ کی آگ کو نہ اپنے چہروں سے روک سکیں گے اور نہ اپنی پشتوں سے اور نہ ہی ان کی مدد کی جائے گی تو پھر عذاب طلب کرنے میں جلدی کا شور نہ کرتے ۔
بلکہ قیامت انہیں اچانک آپہنچے گی تو انہیں بدحواس کر دے گی سو وہ نہ تو اسے لوٹا دینے کی طاقت رکھتے ہوں گے اور نہ ہی انہیں مہلت دی جائے گی ۔
اور بیشک آپ سے پہلے بھی رسولوں کے ساتھ مذاق کیا گیا سو ان لوگوں میں سے انہیں جو تمسخر کرتے تھے اسی عذاب نے گھیر لیا جس کا وہ مذاق اڑایا کرتے تھے ۔
فرما دیجئے : شب و روز خدائے رحمان کے عذاب سے تمہاری حفاظت و نگہبانی کون کر سکتا ہے ، بلکہ وہ اپنے اسی رب کے ذکر سے گریزاں ہے ۔
کیا ہمارے سوا ان کے کچھ اور معبود ہیں جو انہیں عذاب سے بچا سکیں ، وہ تو خود اپنی ہی مدد پر قدرت نہیں رکھتے اور نہ ہماری طرف سے انہیں کوئی تائید و رفاقت میسر ہوگی ۔
بلکہ ہم نے ان کو اور ان کے آباء و اجداد کو فراخئ عیش سے بہرہ مند فرمایا تھا یہاں تک کہ ان کی عمریں بھی دراز ہوتی گئیں ، تو کیا وہ نہیں دیکھتے کہ ہم اب اسلامی فتوحات کے ذریعہ ان کے زیر تسلط علاقوں کو تمام اطراف سے گھٹاتے چلے جا رہے ہیں ، تو کیا وہ اب غلبہ پانے والے ہیں ۔
فرما دیجئے : میں تو تمہیں صرف وحی کے ذریعہ ہی ڈراتا ہوں ، اور بہرے پکار کو نہیں سنا کرتے جب بھی انہیں ڈرایا جائے ۔
اگر واقعتا انہیں آپ کے رب کی طرف سے تھوڑا سا عذاب بھی چھو جائے تو وہ ضرور کہنے لگیں گے : ہائے ہماری بدقسمتی ! بیشک ہم ہی ظالم تھے ۔
اور ہم قیامت کے دن عدل و انصاف کے ترازو رکھ دیں گے سو کسی جان پر کوئی ظلم نہ کیا جائے گا ، اور اگر کسی کا عمل رائی کے دانہ کے برابر بھی ہوگا تو ہم اسے بھی حاضر کر دیں گے ، اور ہم حساب کرنے کو کافی ہیں ۔
اور بیشک ہم نے موسٰی اور ہارون علیہما السلام کو حق و باطل میں فرق کرنے والی اور سراپا روشنی اور پرہیز گاروں کے لئے نصیحت پر مبنی کتاب تورات عطا فرمائی ۔
جو لوگ اپنے رب سے نادیدہ ڈرتے ہیں اور جو قیامت کی ہولناکیوں سے خائف رہتے ہیں ۔
یہ قرآن برکت والا ذکر ہے جسے ہم نے نازل فرمایا ہے ، کیا تم اس سے انکار کرنے والے ہو ۔
اور بیشک ہم نے پہلے سے ہی ابراہیم علیہ السلام کو ان کے مرتبہ کے مطابق فہم و ہدایت دے رکھی تھی اور ہم ان کی استعداد و اہلیت کو خوب جاننے والے تھے ۔
جب انہوں نے اپنے باپ چچا اور اپنی قوم سے فرمایا : یہ کیسی مورتیاں ہیں جن کی پرستش پر تم جمے بیٹھے ہو ۔
وہ بولے : ہم نے اپنے باپ دادا کو انہی کی پرستش کرتے پایا تھا ۔
ابراہیم علیہ السلام نے فرمایا : بیشک تم اور تمہارے باپ دادا سب صریح گمراہی میں تھے ۔
وہ بولے : کیا صرف تم ہی حق لائے ہو یا تم محض تماشا گروں میں سے ہو ۔
ابراہیم علیہ السلام نے فرمایا : بلکہ تمہارا رب آسمانوں اور زمین کا رب ہے جس نے ان سب کو پیدا فرمایا اور میں اس بات پر گواہی دینے والوں میں سے ہوں ۔
اور اﷲ کی قسم ! میں تمہارے بتوں کے ساتھ ضرور ایک تدبیر عمل میں لاؤں گا اس کے بعد کہ جب تم پیٹھ پھیر کر پلٹ جاؤ گے ۔
پھر ابراہیم علیہ السلام نے ان بتوں کو ٹکڑے ٹکڑے کر ڈالا سوائے بڑے بت کے تاکہ وہ لوگ اس کی طرف رجوع کریں ۔
وہ کہنے لگے : ہمارے معبودوں کا یہ حال کس نے کیا ہے ؟ بیشک وہ ضرور ظالموں میں سے ہے ۔
کچھ لوگ بولے : ہم نے ایک نوجوان کا سنا ہے جو ان کا ذکر انکار و تنقید سے کرتا ہے اسے ابراہیم کہا جاتا ہے ۔
وہ بولے : اسے لوگوں کے سامنے لے آؤ تاکہ وہ اسے دیکھ لیں ۔
جب ابراہیم علیہ السلام آئے تو وہ کہنے لگے : کیا تم نے ہی ہمارے معبودوں کے ساتھ یہ حال کیا ہے اے ابراہیم ۔
آپ نے فرمایا : بلکہ یہ کام ان کے اس بڑے بت نے کیا ہوگا تو ان بتوں سے ہی پوچھو اگر وہ بول سکتے ہیں ۔
پھر وہ اپنی ہی سوچوں کی طرف پلٹ گئے تو کہنے لگے : بیشک تم خود ہی ان مجبور و بے بس بتوں کی پوجا کر کے ظالم ہوگئے ہو ۔
پھر وہ اپنے سروں کے بل اوندھے کر دیئے گئے یعنی ان کی عقلیں اوندھی ہوگئیں اور کہنے لگے : بیشک اے ابراہیم ! تم خود ہی جانتے ہو کہ یہ تو بولتے نہیں ہیں ۔
ابراہیم علیہ السلام نے فرمایا : پھر کیا تم اﷲ کو چھوڑ کر ان مورتیوں کو پوجتے ہو جو نہ تمہیں کچھ نفع دے سکتی ہیں اور نہ تمہیں نقصان پہنچا سکتی ہیں ۔
تف ہے تم پر بھی اور ان بتوں پر بھی جنہیں تم اﷲ کے سوا پوجتے ہو ، تو کیا تم عقل نہیں رکھتے ۔
وہ بولے : اس کو جلا دو اور اپنے تباہ حال معبودوں کی مدد کرو اگر تم کچھ کرنے والے ہو ۔
ہم نے فرمایا : اے آگ ! تو ابراہیم پر ٹھنڈی اور سراپا سلامتی ہو جا ۔
اور انہوں نے ابراہیم علیہ السلام کے ساتھ بری چال کا ارادہ کیا تھا مگر ہم نے انہیں بری طرح ناکام کر دیا ۔
اور ہم ابراہیم علیہ السلام کو اور لوط علیہ السلام کو جو آپ کے بھتیجے یعنی آپ کے بھائی ہاران کے بیٹے تھے بچا کر عراق سے اس سرزمین شام کی طرف لے گئے جس میں ہم نے جہان والوں کے لئے برکتیں رکھی ہیں ۔
اور ہم نے انہیں فرزند اسحاق علیہ السلام بخشا اور پوتا یعقوب علیہ السلام ان کی دعا سے اضافی بخشا ، اور ہم نے ان سب کو صالح بنایا تھا ۔
اور ہم نے انہیں انسانیت کا پیشوا بنایا وہ لوگوں کو ہمارے حکم سے ہدایت کرتے تھے اور ہم نے ان کی طرف اعمال خیر اور نماز قائم کرنے اور زکوٰۃ ادا کرنے کے احکام کی وحی بھیجی ، اور وہ سب ہمارے عبادت گزار تھے ۔
اور لوط علیہ السلام کو بھی ہم نے حکمت اور علم سے نوازا تھا اور ہم نے انہیں اس بستی سے نجات دی جہاں کے لوگ گندے کام کیا کرتے تھے ۔ بیشک وہ بہت ہی بری اور بد کردار قوم تھی ۔
اور ہم نے لوط علیہ السلام کو اپنے حریم رحمت میں داخل فرما لیا ۔ بیشک وہ صالحین میں سے تھے ۔
اور نوح علیہ السلام کو بھی یاد کریں جب انہوں نے ان انبیاء علیہم السلام سے پہلے ہمیں پکارا تھا سو ہم نے ان کی دعا قبول فرمائی پس ہم نے ان کو اور ان کے گھر والوں کو بڑے شدید غم و اندوہ سے نجات بخشی ۔
اور ہم نے اس قوم کے اذیت ناک ماحول میں ان کی مدد فرمائی جو ہماری آیتوں کو جھٹلاتے تھے ۔ بیشک وہ بھی بہت بری قوم تھی سو ہم نے ان سب کو غرق کر دیا ۔
اور داؤد اور سلیمان علیہما السلام کا قصہ بھی یاد کریں جب وہ دونوں کھیتی کے ایک مقدمہ میں فیصلہ کرنے لگے جب ایک قوم کی بکریاں اس میں رات کے وقت بغیر چرواہے کے گھس گئی تھیں اور اس کھیتی کو تباہ کر دیا تھا ، اور ہم ان کے فیصلہ کا مشاہدہ فرما رہے تھے ۔
چنانچہ ہم ہی نے سلیمان علیہ السلام کو وہ فیصلہ کرنے کا طریقہ سکھایا تھا اور ہم نے ان سب کو حکمت اور علم سے نوازا تھا اور ہم نے پہاڑوں اور پرندوں تک کو داؤد علیہ السلام کے حکم کے ساتھ پابند کر دیا تھا وہ سب ان کے ساتھ مل کر تسبیح پڑھتے تھے ، اور ہم ہی یہ سب کچھ کرنے والے تھے ۔
اور ہم نے داؤد علیہ السلام کو تمہارے لئے زرہ بنانے کا فن سکھایا تھا تاکہ وہ تمہاری لڑائی میں تمہیں ضرر سے بچائے ، تو کیا تم شکر گزار ہو ۔
اور ہم نے سلیمان علیہ السلام کے لئے تیز ہوا کو مسخر کردیا جو ان کے حکم سے جملہ اطراف و اکناف سے اس سرزمین شام کی طرف چلا کرتی تھی جس میں ہم نے برکتیں رکھی ہیں ، اور ہم ہر چیز کو خوب جاننے والے ہیں ۔
اور کچھ شیاطین دیووں اور جنوں کو بھی سلیمان علیہ السلام کے تابع کر دیا تھا جو ان کے لئے دریا میں غوطے لگاتے تھے اور اس کے سوا ان کے حکم پر دیگر خدمات بھی انجام دیتے تھے ، اور ہم ہی ان دیووں کے نگہبان تھے ۔
اور ایوب علیہ السلام کا قصہ یاد کریں جب انہوں نے اپنے رب کو پکارا کہ مجھے تکلیف چھو رہی ہے اور تو سب رحم کرنے والوں سے بڑھ کر مہربان ہے ۔
تو ہم نے ان کی دعا قبول فرما لی اور انہیں جو تکلیف پہنچ رہی تھی سو ہم نے اسے دور کر دیا اور ہم نے انہیں ان کے اہل و عیال بھی عطا فرمائے اور ان کے ساتھ اتنے ہی اور عطا فرما دیئے ، یہ ہماری طرف سے خاص رحمت اور عبادت گزاروں کے لئے نصیحت ہے کہ اﷲ صبر و شکر کا اجر کیسے دیتا ہے ۔
اور اسماعیل اور ادریس اور ذوالکفل علیہم السلام کو بھی یاد فرمائیں ، یہ سب صابر لوگ تھے ۔
اور ہم نے انہیں اپنے دامن رحمت میں داخل فرمایا ۔ بیشک وہ نیکو کاروں میں سے تھے ۔
اور ذوالنون مچھلی کے پیٹ والے نبی علیہ السلام کو بھی یاد فرمائیے جب وہ اپنی قوم پر غضبناک ہو کر چل دیئے پس انہوں نے یہ خیال کر لیا کہ ہم ان پر اس سفر میں کوئی تنگی نہیں کریں گے پھر انہوں نے دریا ، رات اور مچھلی کے پیٹ کی تہہ در تہہ تاریکیوں میں پھنس کر پکارا کہ تیرے سوا کوئی معبود نہیں تیری ذات پاک ہے ، بیشک میں ہی اپنی جان پر زیادتی کرنے والوں میں سے تھا ۔
پس ہم نے ان کی دعا قبول فرما لی اور ہم نے انہیں غم سے نجات بخشی ، اور اسی طرح ہم مومنوں کو نجات دیا کرتے ہیں ۔
اور زکریا علیہ السلام کو بھی یاد کریں جب انہوں نے اپنے رب کو پکارا : اے میرے رب ! مجھے اکیلا مت چھوڑ اور تو سب وارثوں سے بہتر ہے ۔
تو ہم نے ان کی دعا قبول فرما لی اور ہم نے انہیں یحیٰی علیہ السلام عطا فرمایا اور ان کی خاطر ان کی زوجہ کو بھی درست قابل اولاد بنا دیا ۔ بیشک یہ سب نیکی کے کاموں کی انجام دہی میں جلدی کرتے تھے اور ہمیں شوق و رغبت اور خوف و خشیت کی کیفیتوں کے ساتھ پکارا کرتے تھے ، اور ہمارے حضور بڑے عجز و نیاز کے ساتھ گڑگڑاتے تھے ۔
اس پاکیزہ خاتون مریم علیہا السلام کو بھی یاد کریں جس نے اپنی عفت کی حفاظت کی پھر ہم نے اس میں اپنی روح پھونک دی اور ہم نے اسے اور اس کے بیٹے عیسٰی علیہ السلام کو جہان والوں کے لئے اپنی قدرت کی نشانی بنا دیا ۔
بیشک یہ تمہاری ملت ہے سب ایک ہی ملت ہے اور میں تمہارا رب ہوں پس تم میری ہی عبادت کیا کرو ۔
اور ان اہل کتاب نے آپس میں اپنے دین کو ٹکڑے ٹکڑے کر ڈالا ، یہ سب ہماری ہی جانب لوٹ کر آنے والے ہیں ۔
پس جو کوئی نیک عمل کرے اور وہ مومن بھی ہو تو اس کی کوشش کی جزا کا انکار نہ ہوگا ، اور بیشک ہم اس کے سب اعمال کو لکھ رہے ہیں ۔
اور جس بستی کو ہم نے ہلاک کر ڈالا ناممکن ہے کہ اس کے لوگ مرنے کے بعد ہماری طرف پلٹ کر نہ آئیں ۔
یہاں تک کہ جب یاجوج اور ماجوج کھول دیئے جائیں گے اور وہ ہر بلندی سے دوڑتے ہوئے اتر آئیں گے ۔
اور قیامت کا سچا وعدہ قریب ہو جائے گا تو اچانک کافر لوگوں کی آنکھیں کھلی رہ جائیں گی وہ پکار اٹھیں گے : ہائے ہماری شومئ قسمت ! کہ ہم اس دن کی آمد سے غفلت میں پڑے رہے بلکہ ہم ظالم تھے ۔
بیشک تم اور وہ بت جن کی تم اﷲ کے سوا پرستش کرتے تھے سب دوزخ کا ایندھن ہیں ، تم اس میں داخل ہونے والے ہو ۔
اگر یہ واقعۃ معبود ہوتے تو جہنم میں داخل نہ ہوتے ، اور وہ سب اس میں ہمیشہ رہیں گے ۔
وہاں ان کی آہوں کا شور اور چیخ و پکار ہوگی اور اس میں کچھ اور نہ سن سکیں گے ۔
بیشک جن لوگوں کے لئے پہلے سے ہی ہماری طرف سے بھلائی مقرر ہو چکی ہے وہ اس جہنم سے دور رکھے جائیں گے ۔
وہ اس کی آہٹ بھی نہ سنیں گے اور وہ ان نعمتوں میں ہمیشہ رہیں گے جن کی ان کے دل خواہش کریں گے ۔
روز قیامت کی سب سے بڑی ہولناکی بھی انہیں رنجیدہ نہیں کرے گی اور فرشتے ان کا استقبال کریں گے اور کہیں گے : یہ تمہارا ہی دن ہے جس کا تم سے وعدہ کیا جاتا رہا ۔
اس دن ہم ساری سماوی کائنات کو اس طرح لپیٹ دیں گے جیسے لکھے ہوئے کاغذات کو لپیٹ دیا جاتا ہے ، جس طرح ہم نے کائنات کو پہلی بار پیدا کیا تھا ہم اس کے ختم ہو جانے کے بعد اسی عمل تخلیق کو دہرائیں گے ۔ یہ وعدہ پورا کرنا ہم نے لازم کر لیا ہے ۔ ہم یہ اعادہ ضرور کرنے والے ہیں ۔
اور بلا شبہ ہم نے زبور میں نصیحت کے بیان کے بعد یہ لکھ دیا تھا کہ عالم آخرت کی زمین کے وارث صرف میرے نیکو کار بندے ہوں گے ۔
بیشک اس قرآن میں عبادت گزاروں کے لئے حصول مقصد کی کفایت و ضمانت ہے ۔
اور اے رسول محتشم ! ہم نے آپ کو نہیں بھیجا مگر تمام جہانوں کے لئے رحمت بنا کر ۔
فرما دیجئے کہ میری طرف تو یہی وحی کی جاتی ہے کہ تمہارا معبود فقط ایک ہی معبود ہے ، تو کیا تم اسلام قبول کرتے ہو ۔
پھر اگر وہ روگردانی کریں تو فرما دیجئے : میں نے تم سب کو یکساں طور پر باخبر کر دیا ہے ، اور میں از خود نہیں جانتا کہ وہ عذاب نزدیک ہے یا دور جس کا تم سے وعدہ کیا جا رہا ہے ۔
بیشک وہ بلند آواز کی بات بھی جانتا ہے اور وہ کچھ بھی جانتا ہے جو تم چھپاتے ہو ۔
اور میں از خود یہ نہیں جانتا شاید یہ تاخیر عذاب اور تمہیں دی گئی ڈھیل تمہارے حق میں آزمائش ہو اور تمہیں ایک مقرر وقت تک فائدہ پہنچانا مقصود ہو ۔
ہمارے حبیب نے عرض کیا : اے میرے رب ! ہمارے درمیان حق کے ساتھ فیصلہ فرما دے ، اور ہمارا رب بے حد رحم فرمانے والا ہے ، اسی سے مدد طلب کی جاتی ہے ان دل آزار باتوں پر جو اے کافرو ! تم بیان کرتے ہو ۔
اے لوگو ! اپنے رب سے ڈرتے رہو ۔ بیشک قیامت کا زلزلہ بڑی سخت چیز ہے ۔
جس دن تم اسے دیکھو گے ہر دودھ پلانے والی ماں اس بچی کو بھول جائے گی جسے وہ دودھ پلا رہی تھی اور ہر حمل والی عورت اپنا حمل گرا دے گی اور اے دیکھنے والے ! تو لوگوں کو نشہ کی حالت میں دیکھے گا حالانکہ وہ فی الحقیقت نشہ میں نہیں ہوں گے لیکن اﷲ کا عذاب ہی اتنا سخت ہوگا کہ ہر شخص حواس باختہ ہو جائے گا ۔
اور کچھ لوگ ایسے ہیں جو اﷲ کے بارے میں بغیر علم و دانش کے جھگڑا کرتے ہیں اور ہر سرکش شیطان کی پیروی کرتے ہیں ۔
جس شیطان کے بارے میں لکھ دیا گیا ہے کہ جو شخص اسے دوست رکھے گا سو وہ اسے گمراہ کر دے گا اور اسے دوزخ کے عذاب کا راستہ دکھائے گا ۔
اے لوگو ! اگر تمہیں مرنے کے بعد جی اٹھنے میں شک ہے تو اپنی تخلیق و ارتقاء پر غور کرو کہ
ہم نے تمہاری تخلیق کی کیمیائی ابتداء مٹی سے کی پھر حیاتیاتی ابتداء ایک تولیدی قطرہ سے پھر رحم مادر کے اندر جونک کی صورت میں معلق وجود سے پھر ایک ایسے لوتھڑے سے جو دانتوں سے چبایا ہوا لگتا ہے ، جس میں بعض اعضاء کی ابتدائی تخلیق نمایاں ہو چکی ہے اور بعض اعضاء کی تخلیق ابھی عمل میں نہیں آئی تاکہ ہم تمہارے لئے اپنی قدرت اور اپنے کلام کی حقانیت ظاہر کر دیں ،
اور ہم جسے چاہتے ہیں رحموں میں مقررہ مدت تک ٹھہرائے رکھتے ہیں پھر ہم تمہیں بچہ بنا کر نکالتے ہیں ،
پھر تمہاری پرورش کرتے ہیں تاکہ تم اپنی جوانی کو پہنچ جاؤ ، اور تم میں سے وہ بھی ہیں جو جلد وفات پا جاتے ہیں اور کچھ وہ ہیں جو نہایت ناکارہ عمر تک لوٹائے جاتے ہیں تاکہ وہ شخص یہ منظر بھی دیکھ لے کہ سب کچھ جان لینے کے بعد اب پھر کچھ بھی نہیں جانتا ،
اور تو زمین کو بالکل خشک مردہ دیکھتا ہے پھر جب ہم اس پر پانی برسا دیتے ہیں تو اس میں تازگی و شادابی کی جنبش آجاتی ہے
اور وہ پھولنے بڑھنے لگتی ہے اور خوش نما نباتات میں سے ہر نوع کے جوڑے اگاتی ہے ۔
یہ سب کچھ اس لئے ہوتا رہتا ہے کہ اﷲ ہی سچا خالق اور رب ہے اور بیشک وہی مردوں بے جان کو زندہ جان دار کرتا ہے , اور یقینا وہی ہر چیز پر بڑا قادر ہے ۔
اور بیشک قیامت آنے والی ہے اس میں کوئی شک نہیں اور یقینا اﷲ ان لوگوں کو زندہ کر کے اٹھا دے گا جو قبروں میں ہوں گے ۔
اور لوگوں میں سے کچھ ایسے بھی ہیں جو اﷲ کی ذات و صفات اور قدرتوں کے بارے میں جھگڑا کرتے رہتے ہیں بغیر علم و دانش کے اور بغیر کسی ہدایت و دلیل کے اور بغیر کسی روشن کتاب کے جو آسمان سے اتری ہو ۔
اپنی گردن کو تکبر سے مروڑے ہوئے تاکہ دوسروں کو بھی اﷲ کی راہ سے بہکا دے ، اس کے لئے دنیا میں بھی رسوائی ہے اور قیامت کے دن ہم اسے جلا دینے والے عذاب کا مزہ چکھائیں گے ۔
یہ تیرے ان اعمال کے باعث ہے جو تیرے ہاتھ آگے بھیج چکے تھے اور بیشک اﷲ اپنے بندوں پر بالکل ظلم کرنے والا نہیں ہے ۔
اور لوگوں میں سے کوئی ایسا بھی ہوتا ہے جو بالکل دین کے کنارے پر رہ کر اﷲ کی عبادت کرتا ہے ، پس اگر اسے کوئی دنیاوی بھلائی پہنچتی ہے تو وہ اس دین سے مطمئن ہو جاتا ہے اور اگر اسے کوئی آزمائش پہنچتی ہے تو اپنے منہ کے بل دین سے پلٹ جاتا ہے ، اس نے دنیا میں بھی نقصان اٹھایا اور آخرت میں بھی ، یہی تو واضح طور پر بڑا خسارہ ہے ۔
وہ شخص اﷲ کو چھوڑ کر اس بت کی عبادت کرتا ہے جو نہ اسے نقصان پہنچا سکے اور نہ ہی اسے نفع پہنچا سکے ، یہی تو بہت دور کی گمراہی ہے ۔
وہ اسے پوجتا ہے جس کا نقصان اس کے نفع سے زیادہ قریب ہے ، وہ کیا ہی برا مددگار ہے اور کیا ہی برا ساتھی ہے ۔
بیشک اﷲ ان لوگوں کو جو ایمان لائے اور نیک عمل کرتے رہے جنتوں میں داخل فرمائے گا جن کے نیچے سے نہریں رواں ہیں ، یقینا اﷲ جو ارادہ فرماتا ہے کر دیتا ہے ۔
جو شخص یہ گمان کرتا ہے کہ اﷲ اپنے محبوب و برگزیدہ رسول کی دنیا و آخرت میں ہرگز مدد نہیں کرے گا اسے چاہئے کہ گھر کی چھت سے ایک رسی باندھ کر لٹک جائے پھر خود کو پھانسی دے لے پھر دیکھے کیا اس کی یہ تدبیر اس نصرت الٰہی کو دور کر دیتی ہے جس پر غصہ کھا رہا ہے ۔
اور اسی طرح ہم نے اس پورے قرآن کو روشن دلائل کی صورت میں نازل فرمایا ہے اور بیشک اﷲ جسے ارادہ فرماتا ہے ہدایت سے نوازتا ہے ۔
بیشک جو لوگ ایمان لائے اور جو لوگ یہودی ہوئے اور ستارہ پرست اور نصارٰی عیسائی اور آتش پرست اور جو مشرک ہوئے ، یقینا اﷲ قیامت کے دن ان سب کے درمیان فیصلہ فرما دے گا ۔ بیشک اﷲ ہر چیز کا مشاہدہ فرما رہا ہے ۔
کیا تم نے نہیں دیکھا کہ اﷲ ہی کے لئے وہ ساری مخلوق سجدہ ریز ہے جو آسمانوں میں ہے اور جو زمین میں ہے اور سورج بھی اور چاند بھی اور ستارے بھی اور پہاڑ بھی اور درخت بھی اور جانور بھی اور بہت سے انسان بھی ، اور بہت سے انسان ایسے بھی ہیں جن پر ان کے کفر و شرک کے باعث عذاب ثابت ہو چکا ہے ، اور اﷲ جسے ذلیل کر دے تو اسے کوئی عزت دینے والا نہیں ہے ۔ بیشک اﷲ جو چاہتا ہے کر دیتا ہے ۔
یہ دو فریق ہیں جو اپنے رب کے بارے میں جھگڑ رہے ہیں پس جو کافر ہوگئے ہیں ان کے لئے آتش دوزخ کے کپڑے کاٹ کر ، سی دیئے گئے ہیں ۔ ان کے سروں پر کھولتا ہوا پانی انڈیلا جائے گا ۔
جس سے ان کے شکموں میں جو کچھ ہے پگھل جائے گا اور ان کی کھالیں بھی ۔
اور ان کے سروں پر مارنے کے لئے لوہے کے ہتھوڑے ہوں گے ۔
وہ جب بھی شدت تکلیف سے وہاں سے نکلنے کا ارادہ کریں گے تو اس میں واپس لوٹا دیئے جائیں گے اور ان سے کہا جائے گا : سخت آگ کے عذاب کا مزہ چکھو ۔
بیشک اﷲ ان لوگوں کو جو ایمان لے آئے ہیں اور نیک اعمال انجام دیتے ہیں جنتوں میں داخل فرمائے گا جن کے نیچے سے نہریں جاری ہیں وہاں انہیں سونے کے کنگنوں اور موتیوں سے آراستہ کیا جائے گا ، اور وہاں ان کا لباس ریشم ہوگا ۔
اور انہیں دنیا میں پاکیزہ قول کی ہدایت کی گئی اور انہیں اسلام کے پسندیدہ راستہ کی طرف رہنمائی کی گئی ۔
بیشک جن لوگوں نے کفر کیا ہے اور دوسروں کو اﷲ کی راہ سے اور اس مسجد حرام کعبۃ اﷲ سے روکتے ہیں جسے ہم نے سب لوگوں کے لئے یکساں بنایا ہے اس میں وہاں کے باسی اور پردیسی میں کوئی فرق نہیں ، اور جو شخص اس میں ناحق طریقہ سے کج روی یعنی مقررہ حدود و حقوق کی خلاف ورزی کا ارادہ کرے ہم اسے دردناک عذاب کا مزہ چکھائیں گے ۔
اور وہ وقت یاد کیجئے جب ہم نے ابراہیم علیہ السلام کے لئے بیت اﷲ یعنی خانہ کعبہ کی تعمیر کی جگہ کا تعین کر دیا اور انہیں حکم فرمایا کہ میرے ساتھ کسی چیز کو شریک نہ ٹھہرانا اور میرے گھر کو تعمیر کرنے کے بعد طواف کرنے والوں اور قیام کرنے والوں اور رکوع کر نے والوں اور سجود کرنے والوں کے لئے پاک و صاف رکھنا ۔
اور تم لوگوں میں حج کا بلند آواز سے اعلان کرو وہ تمہارے پاس پیدل اور تمام دبلے اونٹوں پر سوار حاضر ہو جائیں گے جو دور دراز کے راستوں سے آتے ہیں ۔
تاکہ وہ اپنے فوائد بھی پائیں اور قربانی کے مقررہ دنوں کے اندر اﷲ نے جو مویشی چوپائے ان کو بخشے ہیں ان پر ذبح کے وقت اﷲ کے نام کا ذکر بھی کریں ، پس تم اس میں سے خود بھی کھاؤ اور خستہ حال محتاج کو بھی کھلاؤ ۔
پھر انہیں چاہئے کہ احرام سے نکلتے ہوئے بال اور ناخن کٹوا کر اپنا میل کچیل دور کریں اور اپنی نذریں یا بقیہ مناسک پوری کریں اور اﷲ کے قدیم گھر خانہ کعبہ کا طواف زیارت کریں ۔
یہی حکم ہے ، اور جو شخص اﷲ کی بارگاہ سے عزت یافتہ چیزوں کی تعظیم کرتا ہے تو وہ اس کے رب کے ہاں اس کے لئے بہتر ہے ، اور تمہارے لئے سب مویشی چوپائے حلال کر دیئے گئے ہیں سوائے ان کے جن کی ممانعت تمہیں پڑھ کر سنائی گئی ہے سو تم بتوں کی پلیدی سے بچا کرو اور جھوٹی بات سے پرہیز کیا کرو ۔
صرف اﷲ کے ہوکر رہو اس کے ساتھ کسی کو شریک نہ ٹھہراتے ہوئے ، اور جو کوئی اﷲ کے ساتھ شرک کرتاہے تو گویا وہ ایسے ہے جیسے آسمان سے گر پڑے پھر اس کو پرندے اچک لے جائیں یا ہوا اس کو کسی دور کی جگہ میں نیچے جا پھینکے ۔
یہی حکم ہے ، اور جو شخص اﷲ کی نشانیوں کی تعظیم کرتا ہے یعنی ان جانداروں ، یادگاروں ، مقامات ، احکام اور مناسک وغیرہ کی تعظیم جو اﷲ یا اﷲ والوں کے ساتھ کسی اچھی نسبت یا تعلق کی وجہ سے جانے پہچانے جاتے ہیں تو یہ تعظیم دلوں کے تقوٰی میں سے ہے یہ تعظیم وہی لوگ بجا لاتے ہیں جن کے دلوں کو تقوٰی نصیب ہوگیا ہو ۔
تمہارے لئے ان قربانی کے جانوروں میں مقررہ مدت تک فوائد ہیں پھر انہیں قدیم گھر خانہ کعبہ کی طرف ذبح کے لئے پہنچنا ہے ۔
اور ہم نے ہر امت کے لئے ایک قربانی مقرر کر دی ہے تاکہ وہ ان مویشی چوپایوں پر جو اﷲ نے انہیں عنایت فرمائے ہیں ذبح کے وقت اﷲ کا نام لیں ، سو تمہارا معبود ایک ہی معبود ہے پس تم اسی کے فرمانبردار بن جاؤ ، اور اے حبیب ! عاجزی کرنے والوں کو خوشخبری سنا دیں ۔
یہ وہ لوگ ہیں کہ جب اﷲ کا ذکر کیا جاتا ہے تو ان کے دل ڈرنے لگتے ہیں اور جو مصیبتیں انہیں پہنچتی ہیں ان پر صبر کرتے ہیں اور نماز قائم رکھنے والے ہیں اور جو کچھ ہم نے انہیں عطا فرمایا ہے اس میں سے خرچ کرتے ہیں ۔
اور قربانی کے بڑے جانوروں یعنی اونٹ اور گائے وغیرہ کو ہم نے تمہارے لئے اﷲ کی نشانیوں میں سے بنا دیا ہے ان میں تمہارے لئے بھلائی ہے پس تم انہیں قطار میں کھڑا کر کے نیزہ مار کر نحر کے وقت ان پر اﷲ کا نام لو ، پھر جب وہ اپنے پہلو کے بل گر جائیں تو تم خود بھی اس میں سے کھاؤ اور قناعت سے بیٹھے رہنے والوں کو اور سوال کرنے والے محتاجوں کو بھی کھلاؤ ۔ اس طرح ہم نے انہیں تمہارے تابع کر دیا ہے تاکہ تم شکر بجا لاؤ ۔
ہرگز نہ تو اﷲ کو ان قربانیوں کا گوشت پہنچتا ہے اور نہ ان کا خون مگر اسے تمہاری طرف سے تقوٰی پہنچتا ہے ، اس طرح اﷲ نے انہیں تمہارے تابع کر دیا ہے تاکہ تم وقت ذبح اﷲ کی تکبیر کہو جیسے اس نے تمہیں ہدایت فرمائی ہے ، اور آپ نیکی کرنے والوں کو خوشخبری سنا دیں ۔
بیشک اﷲ صاحب ایمان لوگوں سے دشمنوں کا فتنہ و شر دور کرتا رہتا ہے ۔ بیشک اﷲ کسی خائن اور ناشکرے کو پسند نہیں کرتا ۔
ان لوگوں کو جہاد کی اجازت دے دی گئی ہے جن سے ناحق جنگ کی جارہی ہے اس وجہ سے کہ ان پر ظلم کیا گیا ، اور بیشک اﷲ ان مظلوموں کی مدد پر بڑا قادر ہے ۔
یہ وہ لوگ ہیں جو اپنے گھروں سے ناحق نکالے گئے صرف اس بنا پر کہ وہ کہتے تھے کہ ہمارا رب اﷲ ہے یعنی انہوں نے باطل کی فرمانروائی تسلیم کرنے سے انکار کیا تھا ، اور اگر اﷲ انسانی طبقات میں سے بعض کو بعض کے ذریعہ جہاد و انقلابی جد و جہد کی صورت میں ہٹاتا نہ رہتا تو خانقاہیں اور گرجے اور کلیسے اور مسجدیں یعنی تمام ادیان کے مذہبی مراکز اور عبادت گاہیں مسمار اور ویران کر دی جاتیں جن میں کثرت سے اﷲ کے نام کا ذکر کیا جاتا ہے ، اور جو شخص اﷲ کے دین کی مدد کرتا ہے یقینا اﷲ اس کی مدد فرماتا ہے ۔ بیشک اﷲ ضرور بڑی قوت والا سب پر غالب ہے گویا حق اور باطل کے تضاد و تصادم کے انقلابی عمل سے ہی حق کی بقا ممکن ہے ۔
یہ اہل حق وہ لوگ ہیں کہ اگر ہم انہیں زمین میں اقتدار دے دیں تو وہ نماز کا نظام قائم کریں اور زکوٰۃ کی ادائیگی کا انتظام کریں اور پورے معاشرے میں نیکی اور بھلائی کا حکم کریں اور لوگوں کو برائی سے روک دیں ، اور سب کاموں کا انجام اﷲ ہی کے اختیار میں ہے ۔
اور اگر یہ کفار آپ کو جھٹلاتے ہیں تو ا ن سے پہلے قوم نوح اور عاد و ثمود نے بھی اپنے رسولوں کو جھٹلایا تھا ۔
اور قوم ابراہیم اور قوم لوط نے بھی ۔
اور باشندگان مدین نے بھی جھٹلایا تھا اور موسٰی علیہ السلام کو بھی جھٹلایا گیا سو میں ان سب کافروں کو مہلت دیتا رہا پھر میں نے انہیں پکڑ لیا ، پھر بتائیے میرا عذاب کیسا تھا ۔
پھر کتنی ہی ایسی بستیاں ہیں جنہیں ہم نے ہلاک کر ڈالا اس حال میں کہ وہ ظالم تھیں پس وہ اپنی چھتوں پر گری پڑی ہیں اور ان کی ہلاکت سے کتنے کنویں بے کار ہوگئے اور کتنے مضبوط محل اجڑے پڑے ہیں ۔
تو کیا انہوں نے زمین میں سیر و سیاحت نہیں کی کہ شاید ان کھنڈرات کو دیکھ کر ان کے دل ایسے ہو جاتے جن سے وہ سمجھ سکتے یا کان ایسے ہو جاتے جن سے وہ حق کی بات سن سکتے ، تو حقیقت یہ ہے کہ ایسوں کی آنکھیں اندھی نہیں ہوتیں لیکن دل اندھے ہو جاتے ہیں جو سینوں میں ہیں ۔
اور یہ آپ سے عذاب میں جلدی کے خواہش مند ہیں اور اﷲ ہرگز اپنے وعدہ کی خلاف ورزی نہ کرے گا ، اور جب عذاب کا وقت آئے گا تو عذاب کا ایک دن آپ کے رب کے ہاں ایک ہزار سال کی مانند ہے اس حساب سے جو تم شمار کرتے ہو ۔
اور کتنی ہی بستیاں ایسی ہیں جن کو میں نے مہلت دی حالانکہ وہ ظالم تھیں پھر میں نے انہیں عذاب کی گرفت میں لے لیا ، اور ہر کسی کو میری ہی طرف لوٹ کر آنا ہے ۔
فرما دیجئے : اے لوگو ! میں تو محض تمہارے لئے عذاب الٰہی کا ڈر سنانے والا ہوں ۔
پس جو لوگ ایمان لائے اور نیک عمل کرتے رہے ان کے لئے مغفرت ہے اور مزید بزرگی والی عطا ہے ۔
اور جو لوگ ہماری آیتوں کے رد میں کوشاں رہتے ہیں اس خیال سے کہ ہمیں عاجز کردیں گے وہی لوگ اہل دوزخ ہیں ۔
اور ہم نے آپ سے پہلے کوئی رسول نہیں بھیجا اور نہ کوئی نبی مگر سب کے ساتھ یہ واقعہ گزرا کہ جب اس رسول یا نبی نے لوگوں پر کلام الٰہی پڑھا تو شیطان نے لوگوں کے ذہنوں میں اس نبی کے پڑھے ہوئے یعنی تلاوت شدہ کلام میں اپنی طرف سے باطل شبہات اور فاسد خیالات کو ملا دیا ، سو شیطان جو وسوسے سننے والوں کے ذہنوں میں ڈالتا ہے اﷲ انہیں زائل فرما دیتا ہے پھر اللہ اپنی آیتوں کو اہل ایمان کے دلوں میں نہایت مضبوط کر دیتا ہے ، اور اﷲ خوب جاننے والا بڑی حکمت والا ہے ۔
یہ اس لئے ہوتا ہے تاکہ اﷲ ان باطل خیالات اور فاسد شبہات کو جو شیطان لوگوں کے ذہنوں میں ڈالتا ہے ایسے لوگوں کے لئے آزمائش بنا دے جن کے دلوں میں منافقت کی بیماری ہے اور جن لوگوں کے دل کفر و عناد کے باعث سخت ہیں ، اور بیشک ظالم لوگ بڑی شدید مخالفت میں مبتلا ہیں ۔
اور تاکہ وہ لوگ جنہیں علم صحیح عطا کیا گیا ہے جان لیں کہ وہی وحی جس کی پیغمبر نے تلاوت کی ہے آپ کے رب کی طرف سے مبنی برحق ہے سو وہ اسی پر ایمان لائیں اور شیطانی وسوسوں کو رد کردیں اور ان کے دل اس رب کے لئے عاجزی کریں ، اور بیشک اﷲ مومنوں کو ضرور سیدھی راہ کی طرف ہدایت فرمانے والا ہے ۔
اور کافر لوگ ہمیشہ اس قرآن کے حوالے سے شک میں رہیں گے یہاں تک کہ اچانک ان پر قیامت آپہنچے یا اس دن کا عذاب آجائے جس سے نجات کا کوئی امکان نہیں ۔
حکمرانی اس دن صرف اﷲ ہی کی ہوگی ۔ وہی ان کے درمیان فیصلہ فرمائے گا ، پس جو لوگ ایمان لائے اور نیک عمل کرتے رہے وہ نعمت کے باغات میں قیام پذیر ہوں گے ۔
اور جنہوں نے کفر کیا اور ہماری آیتوں کو جھٹلایا تو انہی لوگوں کے لئے ذلت آمیز عذاب ہوگا ۔
اور جن لوگوں نے اﷲ کی راہ میں وطن سے ہجرت کی پھر قتل کر دیئے گئے یا راہ حق کی مصیبتیں جھیلتے جھیلتے مرگئے تو اﷲ انہیں ضرور رزق حسن یعنی اخروی عطاؤں کی روزی بخشے گا ، اور بیشک اﷲ سب سے بہتر رزق دینے والا ہے ۔
وہ ضرور انہیں اس جگہ یعنی مقام رضوان میں داخل فرمائے گا جس سے وہ راضی ہو جائیں گے ، اور بیشک اﷲ خوب جاننے والا بردبار ہے ۔
حکم یہی ہے ، اور جس شخص نے اتنا ہی بدلہ لیا جتنی اسے اذیت دی گئی تھی پھر اس شخص پر زیادتی کی جائے تو اﷲ ضرور اس کی مدد فرمائے گا ۔ بیشک اﷲ درگزر فرمانے والا بڑا بخشنے والا ہے ۔
یہ اس وجہ سے ہے کہ اﷲ رات کو دن میں داخل فرماتا ہے اور دن کو رات میں داخل فرماتا ہے اور بیشک اﷲ خوب سننے والا دیکھنے والا ہے ۔
یہ اس لئے کہ اﷲ ہی حق ہے اور بیشک وہ کفار اس کے سوا جو کچھ بھی پوجتے ہیں وہ باطل ہے اور یقینا اﷲ ہی بہت بلند بہت بڑا ہے ۔
کیا آپ نے نہیں دیکھا کہ اﷲ آسمان کی جانب سے پانی اتارتا ہے تو زمین سرسبز و شاداب ہو جاتی ہے ۔ بیشک اﷲ مہربان اور بڑا خبردار ہے ۔
اسی کا ہے جو کچھ آسمانوں میں ہے اور جو کچھ زمین میں ہے ، اور بیشک اﷲ ہی بے نیاز قابل ستائش ہے ۔
کیا تم نے نہیں دیکھا کہ اﷲ نے جو کچھ زمین میں ہے تمہارے لئے مسخر فرما دیا ہے اور کشتیوں کو بھی جو اس کے امر یعنی قانون سے سمندر و دریا میں چلتی ہیں ، اور آسمان یعنی خلائی و فضائی کروں کو زمین پر گرنے سے ایک آفاقی نظام کے ذریعہ تھامے ہوئے ہے مگر اسی کے حکم سے جب وہ چاہے گا آپس میں ٹکرا جائیں گے ۔ بیشک اﷲ تمام انسانوں کے ساتھ نہایت شفقت فرمانے والا بڑا مہربان ہے ۔
اور وہی ہے جس نے تمہیں زندگی بخشی پھر تمہیں موت دیتا ہے پھر تمہیں دوبارہ زندگی دے گا ۔ بیشک انسان ہی بڑا ناشکر گزار ہے ۔
ہم نے ہر ایک امت کے لئے احکام شریعت یا عبادت و قربانی کی ایک راہ مقرر کر دی ہے ، انہیں اسی پر چلنا ہے ، سو یہ لوگ آپ سے ہرگز اﷲ کے حکم میں جھگڑا نہ کریں ، اور آپ اپنے رب کی طرف بلاتے رہیں ۔ بیشک آپ ہی سیدھی راہ ہدایت پر ہیں ۔
اگر وہ آپ سے جھگڑا کریں تو آپ فرما دیجئے : اﷲ بہتر جانتا ہے جو کچھ تم کر رہے ہو ۔
اﷲ تمہارے درمیان قیامت کے دن ان تمام باتوں کا فیصلہ فرما دے گا جن میں تم اختلاف کرتے رہے تھے ۔
کیا تمہیں معلوم نہیں کہ اﷲ وہ سب کچھ جانتا ہے جو آسمان اور زمین میں ہے ، بیشک یہ سب کتاب لوح محفوظ میں درج ہے ، یقینا یہ سب اﷲ پر بہت آسان ہے ۔
اور یہ لوگ اﷲ کے سوا ان بتوں کی پرستش کرتے ہیں جس کی اس نے کوئی سند نہیں اتاری اور نہ ہی انہیں اس بت پرستی کے انجام کا کچھ علم ہے ، اور قیامت کے دن ظالموں کا کوئی مددگار نہ ہوگا ۔
اور جب ان کافروں پر ہماری روشن آیتیں تلاوت کی جاتی ہیں تو آپ ان کافروں کے چہروں میں ناپسندیدگی و ناگواری کے آثار صاف دیکھ سکتے ہیں ۔ ایسے لگتا ہے کہ عنقریب ان لوگوں پر جھپٹ پڑیں گے جو انہیں ہماری آیات پڑھ کر سنا رہے ہیں ، آپ فرما دیجئے : اے مضطرب ہونے والے کافرو ! کیا میں تمہیں اس سے بھی زیادہ تکلیف دہ چیز سے آگاہ کروں ؟ وہ دوزخ کی آگ ہے ، جس کا اﷲ نے کافروں سے وعدہ کر رکھا ہے ، اور وہ بہت ہی برا ٹھکانا ہے ۔
اے لوگو ! ایک مثال بیان کی جاتی ہے سو اسے غور سے سنو : بیشک جن بتوں کو تم اﷲ کے سوا پوجتے ہو وہ ہرگز ایک مکھی بھی پیدا نہیں کرسکتے اگرچہ وہ سب اس کام کے لئے جمع ہو جائیں ، اور اگر ان سے مکھی کوئی چیز چھین کر لے جائے تو وہ اس چیز کو اس مکھی سے چھڑا بھی نہیں سکتے ، کتنا بے بس ہے طالب عابد بھی اور مطلوب معبود بھی ۔
ان کافروں نے اﷲ کی قدر نہ کی جیسی اس کی قدر کرنا چاہئے تھی ۔ بیشک اﷲ بڑی قوت والا ہر چیز پر غالب ہے ۔
اﷲ فرشتوں میں سے بھی اور انسانوں میں سے بھی اپنا پیغام پہنچانے والوں کو منتخب فرما لیتا ہے ۔ بیشک اﷲ خوب سننے والا خوب دیکھنے والا ہے ۔
وہ ان چیزوں کو خوب جانتا ہے جو ان کے آگے ہیں اور جو ان کے پیچھے ہیں ، اور تمام کام اسی کی طرف لوٹائے جاتے ہیں ۔
اے ایمان والو ! تم رکوع کرتے رہو اور سجود کرتے رہو ، اور اپنے رب کی عبادت کرتے رہو اور دیگر نیک کام کئے جاؤ تاکہ تم فلاح پا سکو ۔
اور اﷲ کی محبت و طاعت اور اس کے دین کی اشاعت و اقامت میں جہاد کرو جیسا کہ اس کے جہاد کا حق ہے ۔ اس نے تمہیں منتخب فرما لیا ہے اور اس نے تم پر دین میں کوئی تنگی نہیں رکھی ۔ یہی تمہارے باپ ابراہیم علیہ السلام کا دین ہے ۔ اس اﷲ نے تمہارا نام مسلمان رکھا ہے ، اس سے پہلے کی کتابوں میں بھی اور اس قرآن میں بھی تاکہ یہ رسول آخر الزماں صلی اللہ علیہ وآلہ وسلم تم پر گواہ ہو جائیں اور تم بنی نوع انسان پر گواہ ہو جاؤ ، پس اس مرتبہ پر فائز رہنے کے لئے تم نماز قائم کیا کرو اور زکوٰۃ ادا کیا کرو اور اﷲ کے دامن کو مضبوطی سے تھامے رکھو ، وہی تمہارا مددگار و کارساز ہے ، پس وہ کتنا اچھا کارساز ہے اور کتنا اچھا مددگار ہے
بیشک ایمان والے مراد پا گئے ۔
جو لوگ اپنی نماز میں عجز و نیاز کرتے ہیں ۔
اور جو بیہودہ باتوں سے ہر وقت کنارہ کش رہتے ہیں ۔
اور جو ہمیشہ زکوٰۃ ادا کر کے اپنی جان و مال کو پاک کرتے رہتے ہیں ۔
اور جو دائما اپنی شرم گاہوں کی حفاظت کرتے رہتے ہیں ۔
سوائے اپنی بیویوں کے یا ان باندیوں کے جو ان کے ہاتھوں کی مملوک ہیں ، بیشک احکام شریعت کے مطابق ان کے پاس جانے سے ان پر کوئی ملامت نہیں ۔
پھر جو شخص ان حلال عورتوں کے سوا کسی اور کا خواہش مند ہوا تو ایسے لوگ ہی حد سے تجاوز کرنے والے سرکش ہیں ۔
اور جو لوگ اپنی امانتوں اور اپنے وعدوں کی پاسداری کرنے والے ہیں ۔
اور جو اپنی نمازوں کی مداومت کے ساتھ حفاظت کرنے والے ہیں ۔
یہی لوگ جنت کے وارث ہیں ۔
یہ لوگ جنت کے سب سے اعلیٰ باغات جہاں تمام نعمتوں ، راحتوں اور قرب الٰہی کی لذتوں کی کثرت ہوگی ان کی وراثت بھی پائیں گے ، وہ ان میں ہمیشہ رہیں گے ۔
اور بیشک ہم نے انسان کی تخلیق کی ابتداء مٹی کے کیمیائی اجزاء کے خلاصہ سے فرمائی ۔
پھر اسے نطفہ تولیدی قطرہ بنا کر ایک مضبوط جگہ رحم مادر میں رکھا ۔
پھر ہم نے اس نطفہ کو رحم مادر کے اندر جونک کی صورت میں معلق وجود بنا دیا ، پھر ہم نے اس معلق وجود کو ایک ایسا لوتھڑا بنا دیا جو دانتوں سے چبایا ہوا لگتا ہے ، پھر ہم نے اس لوتھڑے سے ہڈیوں کا ڈھانچہ بنایا ، پھر ہم نے ان ہڈیوں پر گوشت اور پٹھے چڑھائے ، پھر ہم نے اسے تخلیق کی دوسری صورت میں بدل کر تدریجا نشو و نما دی ، پھر اللہ نے اسے بڑھا کر محکم وجود بنا دیا جو سب سے بہتر پیدا فرمانے والا ہے ۔
پھر بیشک تم اس زندگی کے بعد ضرور مرنے والے ہو ۔
پھر بیشک تم قیامت کے دن زندہ کر کے اٹھائے جاؤ گے ۔
اور بیشک ہم نے تمہارے اوپر کرۂ ارضی کے گرد فضائے بسیط میں نظام کائنات کی حفاظت کے لئے سات راستے یعنی سات مقناطیسی پٹیاں یا میدان بنائے ہیں ، اور ہم کائنات کی تخلیق اور اس کی حفاطت کے تقاضوں سے بے خبر نہ تھے ۔
اور ہم ایک اندازہ کے مطابق عرصہ دراز تک بادلوں سے پانی برساتے رہے ، پھر جب زمین ٹھنڈی ہوگئی تو ہم نے اس پانی کو زمین کی نشیبی جگہوں میں ٹھہرا دیا جس سے ابتدائی سمندر وجود میں آئے اور بیشک ہم اسے بخارات بنا کر اڑا دینے پر بھی قدرت رکھتے ہیں ۔
پھر ہم نے تمہارے لئے اس سے درجہ بہ درجہ یعنی پہلے ابتدائی نباتات پھر بڑے پودے پھر درخت وجود میں لاتے ہوئے کھجور اور انگور کے باغات بنا دیئے مزید برآں تمہارے لئے زمین میں اور بھی بہت سے پھل اور میوے پیدا کئے اور اب تم ان میں سے کھاتے ہو ۔
اور یہ درخت زیتون بھی ہم نے پیدا کیا ہے جو طور سینا سے نکلتا ہے اور تیل اور کھانے والوں کے لئے سالن لے کر اگتا ہے ۔
اور بیشک تمہارے لئے چوپایوں میں بھی غور طلب پہلو ہیں ، جو کچھ ان کے شکموں میں ہوتا ہے ہم تمہیں اس میں سے بعض اجزاء کو دودھ بنا کر پلاتے ہیں اور تمہارے لئے ان میں اور بھی بہت سے فوائد ہیں اور تم ان میں سے بعض کو کھاتے بھی ہو ۔
اور ان پر اور کشتیوں پر تم سوار بھی کئے جاتے ہو ۔
اور بیشک ہم نے نوح علیہ السلام کو ان کی قوم کی طرف بھیجا تو انہوں نے فرمایا : اے لوگو ! تم اللہ کی عبادت کیا کرو اس کے سوا تمہارا کوئی معبود نہیں ہے ، تو کیا تم نہیں ڈرتے ۔
تو ان کی قوم کے سردار اور وڈیرے جو کفر کر رہے تھے کہنے لگے : یہ شخص محض تمہارے ہی جیسا ایک بشر ہے اس کے سوا کچھ نہیں ، یہ تم پر اپنی فضیلت و برتری قائم کرنا چاہتا ہے ، اور اگر اللہ ہدایت کے لئے کسی پیغمبر کو بھیجنا چاہتا تو فرشتوں کو اتار دیتا ، ہم نے تو یہ بات کہ ہمارے جیسا ہی ایک شخص ہمارا رسول بنا دیا جائے اپنے اگلے آباء و اجداد میں کبھی نہیں سنی ۔
یہ شخص تو سوائے اس کے اور کچھ نہیں کہ اسے دیوانگی کا عارضہ لاحق ہو گیا ہے سو تم ایک عرصہ تک اس کا انتظار کرو دیکھو آگے کیا کرتا ہے ۔
نوح علیہ السلام نے عرض کیا : اے میرے رب ! میری مدد فرما کیونکہ انہوں نے مجھے جھٹلا دیا ہے ۔
پھر ہم نے ان کی طرف وحی بھیجی کہ تم ہماری نگرانی میں اور ہمارے حکم کے مطابق ایک کشتی بناؤ سو جب ہمارا حکم عذاب آجائے اور تنور بھر کر پانی ابلنے لگے تو تم اس میں ہر قسم کے جانوروں میں سے دو دو جوڑے نر و مادہ بٹھا لینا اور اپنے گھر والوں کو بھی اس میں سوار کر لینا سوائے ان میں سے اس شخص کے جس پر فرمان عذاب پہلے ہی صادر ہو چکا ہے ، اور مجھ سے ان لوگوں کے بارے میں کچھ عرض بھی نہ کرنا جنہوں نے تمہارے انکار و استہزاء کی صورت میں ظلم کیا ہے ، وہ بہر طور ڈبو دیئے جائیں گے ۔
پھر جب تم اور تمہاری سنگت والے لوگ کشتی میں ٹھیک طرح سے بیٹھ جائیں تو کہنا کہ ساری تعریفیں اللہ ہی کے لئے ہیں جس نے ہمیں ظالم قوم سے نجات بخشی ۔
اور عرض کرنا : اے میرے رب ! مجھے با برکت منزل پر اتار اور تو سب سے بہتر اتارنے والا ہے ۔
بیشک اس واقعہ میں بہت سی نشانیاں ہیں اور یقینا ہم آزمائش کرنے والے ہیں ۔
پھر ہم نے ان کے بعد دوسری قوم کو پیدا فرمایا ۔
سو ہم نے ان میں بھی انہی میں سے رسول بھیجا کہ تم اللہ کی عبادت کرو اور اس کے سوا تمہارا کوئی معبود نہیں ہے ، تو کیا تم نہیں ڈرتے ۔
اور ان کی قوم کے بھی وہی سردار اور وڈیرے بول اٹھے جو کفر کر رہے تھے اور آخرت کی ملاقات کو جھٹلاتے تھے اور ہم نے انہیں دنیوی زندگی میں مال و دولت کی کثرت کے باعث آسودگی بھی دے رکھی تھی لوگوں سے کہنے لگے کہ یہ شخص تو محض تمہارے ہی جیسا ایک بشر ہے ، وہی چیزیں کھاتا ہے جو تم کھاتے ہو اور وہی کچھ پیتا ہے جو تم پیتے ہو ۔
اور اگر تم نے اپنے ہی جیسے ایک بشر کی اطاعت کر لی تو پھر تم ضرور خسارہ اٹھانے والے ہو گے ۔
کیا یہ شخص تم سے یہ وعدہ کر رہا ہے کہ جب تم مر جاؤ گے اور تم مٹی اور بوسیدہ ہڈیاں ہو جاؤ گے تو تم دوبارہ زندہ ہو کر نکالے جاؤ گے ۔
بعید از قیاس بعید از وقوع ہیں وہ باتیں جن کا تم سے وعدہ کیا جا رہا ہے ۔
وہ آخرت کی زندگی کچھ نہیں ہماری زندگانی تو یہی دنیا ہے ہم یہیں مرتے اور جیتے ہیں اور بس ختم ، ہم دوبارہ نہیں اٹھائے جائیں گے ۔
یہ تو محض ایسا شخص ہے جس نے اللہ پر جھوٹا بہتان لگایا ہے اور ہم بالکل اس پر ایمان لانے والے نہیں ہیں ۔
پیغمبر نے عرض کیا : اے میرے رب ! میری مدد فرما اس صورتحال میں کہ انہوں نے مجھے جھٹلا دیا ہے ۔
ارشاد ہوا : تھوڑی ہی دیر میں وہ پشیماں ہو کر رہ جائیں گے ۔
پس سچے وعدہ کے مطابق انہیں خوفناک آواز نے آپکڑا سو ہم نے انہیں خس و خاشاک بنا دیا ، پس ظالم قوم کے لئے ہماری رحمت سے دوری و محرومی ہے ۔
پھر ہم نے ان کے بعد یکے بعد دیگرے دوسری امتوں کو پیدا فرمایا ۔
کوئی بھی امت اپنے وقت مقرر سے نہ آگے بڑھ سکتی ہے اور نہ وہ لوگ پیچھے ہٹ سکتے ہیں ۔
پھر ہم نے پے در پے اپنے رسولوں کو بھیجا ۔ جب بھی کسی امت کے پاس اس کا رسول آتا وہ اسے جھٹلا دیتے تو ہم بھی ان میں سے بعض کو بعض کے پیچھے ہلاک در ہلاک کرتے چلے گئے اور ہم نے انہیں داستانیں بنا ڈالا ، پس ہلاکت ہو ان لوگوں کے لئے جو ایمان نہیں لاتے ۔
پھر ہم نے موسٰی علیہ السلام اور ان کے بھائی ہارون علیہ السلام کو اپنی نشانیاں اور روشن دلیل دے کر بھیجا ۔
فرعون اور اس کی قوم کے سرداروں کی طرف تو انہوں نے بھی تکبر و رعونت سے کام لیا اور وہ بھی بڑے ظالم و سرکش لوگ تھے ۔
سو انہوں نے بھی یہی کہا کہ کیا ہم اپنے جیسے دو بشروں پر ایمان لے آئیں حالانکہ ان کی قوم کے لوگ ہماری پرستش کرتے ہیں ۔
پس انہوں نے بھی ان دونوں کو جھٹلا دیا سو وہ بھی ہلاک کئے گئے لوگوں میں سے ہو گئے ۔
اور بیشک ہم نے موسٰی علیہ السلام کو کتاب عطا فرمائی تاکہ وہ لوگ ہدایت پاجائیں ۔
اور ہم نے ابن مریم عیسٰی علیہ السلام کو اور ان کی ماں کو اپنی زبردست نشانی بنایا اور ہم نے ان دونوں کو ایک ایسی بلند زمین میں سکونت بخشی جو بآسائش و آرام رہنے کے قابل بھی تھی اور وہاں آنکھوں کے نظارے کے لئے بہتے پانی یعنی نہریں ، آبشاریں اور چشمے بھی تھے ۔
اے رسل عظام ! تم پاکیزہ چیزوں میں سے کھایا کرو جیسا کہ تمہارا معمول ہے اور نیک عمل کرتے رہو ، بیشک میں جو عمل بھی تم کرتے ہو اس سے خوب واقف ہوں ۔
اور بیشک یہ تمہاری امت ہے جو حقیقت میں ایک ہی امت ہے اور میں تمہارا رب ہوں سو مجھ سے ڈرا کرو ۔
پس انہوں نے اپنے دین کے امر کو آپس میں اختلاف کر کے فرقہ فرقہ کر ڈالا ، ہر فرقہ والے اسی قدر دین کے حصہ سے جو ان کے پاس ہے خوش ہیں ۔
پس آپ ان کو ایک عرصہ تک ان کے نشۂ جہالت و ضلالت میں چھوڑے رکھئے ۔
کیا وہ لوگ یہ گمان کرتے ہیں کہ ہم جو دنیا میں مال و اولاد کے ذریعہ ان کی مدد کر رہے ہیں ۔
تو ہم ان کے لئے بھلائیوں کی فراہمی میں جلدی کر رہے ہیں ، ایسا نہیں بلکہ انہیں شعور ہی نہیں ہے ۔
بیشک جو لوگ اپنے رب کی خشیت سے مضطرب اور لرزاں رہتے ہیں ۔
اور جو لوگ اپنے رب کی آیتوں پر ایمان رکھتے ہیں ۔
اور جو لوگ اپنے رب کے ساتھ کسی کو شریک نہیں ٹھہراتے ۔
اور جو لوگ اللہ کی راہ میں اتنا کچھ دیتے ہیں جتنا وہ دے سکتے ہیں اور اس کے باوجود ان کے دل خائف رہتے ہیں کہ وہ اپنے رب کی طرف پلٹ کر جانے والے ہیں کہیں یہ نامقبول نہ ہو جائے ۔
یہی لوگ بھلائیوں کے سمیٹنے میں جلدی کر رہے ہیں اور وہی اس میں آگے نکل جانے والے ہیں ۔
اور ہم کسی جان کو تکلیف نہیں دیتے مگر اس کی استعداد کے مطابق اور ہمارے پاس نوشتۂ اعمال موجود ہے جو سچ سچ کہہ دے گا اور ان پر ظلم نہیں کیا جائے گا ۔
بلکہ ان کے دل اس قرآن کے پیغام سے غفلت میں پڑے ہیں اور اس کے سوا بھی ان کے کئی اور برے اعمال ہیں جن پر وہ عمل پیرا ہیں ۔
یہاں تک کہ جب ہم ان کے امیر اور آسودہ حال لوگوں کو عذاب کی گرفت میں لیں گے تو اس وقت وہ چیخ اٹھیں گے ۔
ان سے کہا جائے گا : تم آج مت چیخو ، بیشک ہماری طرف سے تمہاری کوئی مدد نہیں کی جائے گے ۔
بیشک میری آیتیں تم پر پڑھ پڑھ کر سنائی جاتی تھیں تو تم ایڑیوں کے بل الٹے پلٹ جایا کرتے تھے ۔
اس سے غرور و تکبر کرتے ہوئے رات کے اندھیرے میں بے ہودہ گوئی کرتے تھے ۔
سو کیا انہوں نے اس فرمان الٰہی میں غور و خوض نہیں کیا یا ان کے پاس کوئی ایسی چیز آگئی ہے جو ان کے اگلے باپ دادا کے پاس نہیں آئی تھی ۔
یا انہوں نے اپنے رسول کو نہیں پہچانا سو اس لئے وہ اس کے منکر ہو گئے ہیں ۔
یا یہ کہتے ہیں کہ اس رسول صلی اللہ علیہ وآلہ وسلم کو جنون لاحق ہو گیا ہے ، ایسا ہر گز نہیں بلکہ وہ ان کے پاس حق لے کر تشریف لائے ہیں اور ان میں سے اکثر لوگ حق کو پسند نہیں کرتے ۔
اور اگر حق تعالیٰ ان کی خواہشات کی پیروی کرتا تو سارے آسمان اور زمین اور جو مخلوقات و موجودات ان میں ہیں سب تباہ و برباد ہو جاتے بلکہ ہم ان کے پاس وہ قرآن لائے ہیں جس میں ان کی عزت و شرف اور ناموری کا راز ہے سو وہ اپنی عزت ہی سے منہ پھیر رہے ہیں ۔
کیا آپ ان سے تبلیغ رسالت پر کچھ اجرت مانگتے ہیں ؟ ایسا بھی نہیں ہے آپ کے تو رب کا اجر ہی بہت بہتر ہے اور وہ سب سے بہتر روزی رساں ہے ۔
اور بیشک آپ تو انہی کے بھلے کے لئے انہیں سیدھی راہ کی طرف بلاتے ہیں ۔
اور بیشک جو لوگ آخرت پر ایمان نہیں رکھتے وہ ضرور سیدھی راہ سے کترائے رہتے ہیں ۔
اور اگر ہم ان پر رحم فرما دیں اور جو تکلیف انہیں لاحق ہے اسے دور کر دیں تو وہ بھٹکتے ہوئے اپنی سرکشی میں مزید پکے ہو جائیں گے ۔
اور بیشک ہم نے انہیں عذاب میں پکڑ لیا پھر بھی انہوں نے اپنے رب کے لئے عاجزی اختیار نہ کی اور نہ وہ اس کے حضور گڑگڑائے ۔
یہاں تک کہ جب ہم ان پر نہایت سخت عذاب کا دروازہ کھول دیں گے تو اس وقت وہ اس میں انتہائی حیرت سے ساکت و مایوس پڑے رہیں گے ۔
اور وہی ہے جو تمہارے لئے کان اور آنکھیں اور دل و دماغ رفتہ رفتہ وجود میں لایا ، مگر تم لوگ بہت ہی کم شکر ادا کرتے ہو ۔
اور وہی ہے جس نے تمہیں روئے زمین پر پیدا کر کے پھیلا دیا اور تم اسی کے حضور جمع کئے جاؤ گے ۔
اور وہی ہے جو زندگی بخشتا ہے اور موت دیتا ہے اور شب و روز کا گردش کرنا بھی اسی کے اختیار میں ہے ۔ سو کیا تم سمجھتے نہیں ہو ۔
بلکہ یہ لوگ بھی اسی طرح کی باتیں کرتے ہیں جس طرح کی اگلے کافر کرتے رہے ہیں ۔
یہ کہتے ہیں کہ جب ہم مر جائیں گے اور ہم خاک اور بوسیدہ ہڈیاں ہو جائیں گے تو کیا ہم پھر زندہ کر کے اٹھائے جائیں گے ۔
بیشک ہم سے بھی اور ہمارے آباء و اجداد سے بھی پہلے یہی وعدہ کیا جاتا رہا ہے ، یہ باتیں محض پہلے لوگوں کے افسانے ہیں ۔
ان سے فرمائیے کہ زمین اور جو کوئی اس میں رہ رہا ہے سب کس کی ملک ہے ، اگر تم کچھ جانتے ہو ۔
وہ فورا بول اٹھیں گے کہ سب کچھ اللہ کا ہے ، تو آپ فرمائیں : پھر تم نصیحت قبول کیوں نہیں کرتے ؟ ۔
ان سے دریافت فرمائیے کہ ساتوں آسمانوں کا اور عرش عظیم یعنی ساری کائنات کے اقتدار اعلیٰ کا مالک کون ہے ؟ ۔
وہ فورا کہیں گے : یہ سب کچھ اللہ کا ہے تو آپ فرمائیں : پھر تم ڈرتے کیوں نہیں ہو ۔
آپ ان سے فرمائیے کہ وہ کون ہے جس کے دست قدرت میں ہر چیز کی کامل ملکیت ہے اور جو پناہ دیتا ہے اور جس کے خلاف کوئی پناہ نہیں دی جا سکتی ، اگر تم کچھ جانتے ہو ۔
وہ فورا کہیں گے : یہ سب شانیں اللہ ہی کے لئے ہیں ، تو آپ فرمائیں : پھر تمہیں کہاں سے جادو کی طرح فریب دیا جا رہا ہے ۔
بلکہ ہم نے انہیں حق پہنچا دیا اور بیشک وہ جھوٹے ہیں ۔
اللہ نے اپنے لئے کوئی اولاد نہیں بنائی اور نہ ہی اس کے ساتھ کوئی اور خدا ہے ورنہ ہر خدا اپنی اپنی مخلوق کو ضرور الگ لے جاتا اور یقینا وہ ایک دوسرے پر غلبہ حاصل کرتے اور پوری کائنات میں فساد بپا ہو جاتا ۔ اللہ ان باتوں سے پاک ہے جو وہ بیان کرتے ہیں ۔
وہ پوشیدہ اور آشکار سب چیزوں کا جاننے والا ہے سو وہ ان چیزوں سے بلند و برتر ہے جنہیں یہ شریک ٹھہراتے ہیں ۔
آپ دعا فرمائیے کہ اے میرے رب ! اگر تو مجھے وہ عذاب دکھانے لگے جس کا ان سے وعدہ کیا جا رہا ہے ۔
تو اے میرے رب ! مجھے ظالم قوم میں شامل نہ فرمانا ۔
اور بیشک ہم اس بات پرضرور قادر ہیں کہ ہم آپ کو وہ عذاب دکھا دیں جس کا ہم ان سے وعدہ کر رہے ہیں ۔
آپ برائی کو ایسے طریقہ سے دفع کیا کریں جو سب سے بہتر ہو ، ہم ان باتوں کو خوب جانتے ہیں جو یہ بیان کرتے ہیں ۔
اور آپ دعا فرمائیے : اے میرے رب ! میں شیطانوں کے وسوسوں سے تیری پناہ مانگتا ہوں ۔
اور اے میرے رب ! میں اس بات سے بھی تیری پناہ مانگتا ہوں کہ وہ میرے پاس آئیں ۔
یہاں تک کہ جب ان میں سے کسی کو موت آجائے گی تو وہ کہے گا : اے میرے رب ! مجھے دنیا میں واپس بھیج دے ۔
تاکہ میں اس دنیا میں کچھ نیک عمل کر لوں جسے میں چھوڑ آیا ہوں ۔ ہر گز نہیں ، یہ وہ بات ہے جسے وہ بطور حسرت کہہ رہا ہوگا اور ان کے آگے اس دن تک ایک پردہ حائل ہے جس دن وہ قبروں سے اٹھائے جائیں گے ۔
پھر جب صور پھونکا جائے گا تو ان کے درمیان اس دن نہ رشتے باقی رہیں گے اور نہ وہ ایک دوسرے کا حال پوچھ سکیں گے ۔
پس جن کے پلڑے زیادہ اعمال کے باعث بھاری ہوں گے تو وہی لوگ کامیاب و کامران ہوں گے ۔
اور جن کے پلڑے اعمال کا وزن نہ ہونے کے باعث ہلکے ہوں گے تو یہی لوگ ہیں جنہوں نے اپنے آپ کو نقصان پہنچایا وہ ہمیشہ دوزخ میں رہنے والے ہیں ۔
ان کے چہروں کو آگ جھلس دے گی اور وہ اس میں دانت نکلے بگڑے ہوئے منہ کے ساتھ پڑے ہوں گے ۔
ان سے کہا جائے گا : کیا تم پر میری آیتیں پڑھ پڑھ کر نہیں سنائی جاتی تھیں پھر تم انہیں جھٹلایا کرتے تھے ۔
وہ کہیں گے : اے ہمارے رب ! ہم پر ہماری بدبختی غالب آگئی تھی اور ہم یقینا گمراہ قوم تھے ۔
اے ہمارے رب ! تو ہمیں یہاں سے نکال دے پھر اگر ہم اسی گمراہی کا اعادہ کریں تو بیشک ہم ظالم ہوں گے ۔
ارشاد ہو گا : اب اسی میں ذلت کے ساتھ پڑے رہو اور مجھ سے بات نہ کرو ۔
بیشک میرے بندوں میں سے ایک طبقہ ایسا بھی تھا جو میرے حضور عرض کیا کرتے تھے : اے ہمارے رب ! ہم ایمان لے آئے ہیں پس تو ہمیں بخش دے اور ہم پر رحم فرما اور تو ہی سب سے بہتر رحم فرمانے والا ہے ۔
تو تم ان کا تمسخر کیا کرتے تھے یہاں تک کہ انہوں نے تمہیں میری یاد بھی بھلا دی اور تم صرف ان کی تضحیک ہی کرتے رہتے تھے ۔
بیشک آج میں نے انہیں ان کے صبر کا جو وہ کرتے رہے یہ صلہ عطا فرمایا ہے کہ وہ کامیاب ہو گئے ہیں ۔
ارشاد ہو گا کہ تم زمین میں برسوں کے شمار سے کتنی مدت ٹھہرے رہے ہو ۔
وہ کہیں گے : ہم ایک دن یا دن کا کچھ حصہ ٹھہرے ہوں گے آپ اعداد و شمار کرنے والوں سے پوچھ لیں ۔
ارشاد ہوگا : تم وہاں نہیں ٹھہرے مگر بہت ہی تھوڑا عرصہ ، کاش ! تم یہ بات وہیں جانتے ہوتے ۔
سو کیا تم نے یہ خیال کر لیا تھا کہ ہم نے تمہیں بے کار و بے مقصد پیدا کیا ہے اور یہ کہ تم ہماری طرف لوٹ کر نہیں آؤ گے ؟ ۔
پس اللہ جو بادشاہ حقیقی ہے بلند و برتر ہے ، اس کے سوا کوئی معبود نہیں ، بزرگی اور عزت والے عرش اقتدار کا وہی مالک ہے ۔
اور جو شخص اللہ کے ساتھ کسی اور معبود کی پرستش کرتا ہے اس کے پاس اس کی کوئی سند نہیں ہے سو اس کا حساب اس کے رب ہی کے پاس ہے ۔ بیشک کافر لوگ فلاح نہیں پائیں گے ۔
اور آپ عرض کیجئے : اے میرے رب ! تو بخش دے اور رحم فرما اور تو ہی سب سے بہتر رحم فرمانے والا ہے ۔
یہ ایک عظیم سورت ہے جسے ہم نے اتارا ہے اور ہم نے اس کے احکام کو فرض کر دیا ہے اور ہم نے اس میں واضح آیتیں نازل فرمائی ہیں تاکہ تم نصیحت حاصل کرو ۔
بدکار عورت اور بدکار مرد اگر غیر شادی شدہ ہوں تو ان دونوں میں سے ہر ایک کو شرائط حد کے ساتھ جرم زنا کے ثابت ہو جانے پر سو سو کوڑے مارو جبکہ شادی شدہ مرد و عورت کی بدکاری پر سزا رجم ہے اور یہ سزائے موت ہے اور تمہیں ان دونوں پر اللہ کے دین کے حکم کے اجراء میں ذرا ترس نہیں آنا چاہئے اگر تم اللہ پر اور آخرت کے دن پر ایمان رکھتے ہو ، اور چاہئے کہ ان دونوں کی سزا کے موقع پر مسلمانوں کی ایک اچھی خاصی جماعت موجود ہو ۔
بدکار مرد سوائے بدکار عورت یا مشرک عورت کے کسی پاکیزہ عورت سے نکاح کرنا پسند نہیں کرتا اور بدکار عورت سے بھی سوائے بدکار مرد یا مشرک کے کوئی صالح شخص نکاح کرنا پسند نہیں کرتا ، اور یہ فعل زنا مسلمانوں پر حرام کر دیا گیا ہے ۔
اور جو لوگ پاک دامن عورتوں پر بدکاری کی تہمت لگائیں پھر چار گواہ پیش نہ کر سکیں تو تم انہیں سزائے قذف کے طور پر اسی کوڑے لگاؤ اور کبھی بھی ان کی گواہی قبول نہ کرو ، اور یہی لوگ بدکردار ہیں ۔
سوائے ان کے جنہوں نے اس تہمت لگنے کے بعد توبہ کر لی اور اپنی اصلاح کر لی ، تو بیشک اللہ بڑا بخشنے والا نہایت مہربان ہے ان کا شمار فاسقوں میں نہیں ہوگا مگر اس سے حد قذف معاف نہیں ہوگی ۔
اور جو لوگ اپنی بیویوں پر بدکاری کی تہمت لگائیں اور ان کے پاس سوائے اپنی ذات کے کوئی گواہ نہ ہوں تو ایسے کسی بھی ایک شخص کی گواہی یہ ہے کہ وہ خود چار مرتبہ اللہ کی قسم کھا کر گواہی دے کہ وہ الزام لگانے میں سچا ہے ۔
اور پانچویں مرتبہ یہ کہے کہ اس پر اللہ کی لعنت ہو اگر وہ جھوٹا ہو ۔
اور اسی طرح یہ بات اس عورت سے بھی سزا کو ٹال سکتی ہے کہ وہ چار مرتبہ اللہ کی قسم کھا کر خود گواہی دے کہ وہ مرد اس تہمت کے لگانے میں جھوٹا ہے ۔
اور پانچویں مرتبہ یہ کہے کہ اس پر یعنی مجھ پر اللہ کا غضب ہو اگر یہ مرد اس الزام لگانے میں سچا ہو ۔
اور اگر تم پر اللہ کا فضل اور اس کی رحمت نہ ہوتی تو تم ایسے حالات میں زیادہ پریشان ہوتے اور بیشک اللہ بڑا ہی توبہ قبول فرمانے والا بڑی حکمت والا ہے ۔
بیشک جن لوگوں نے عائشہ صدیقہ طیبہ طاہرہ رضی اﷲ عنہا پر بہتان لگایا تھا وہ بھی تم ہی میں سے ایک جماعت تھی ، تم اس بہتان کے واقعہ کو اپنے حق میں برا مت سمجھو بلکہ وہ تمہارے حق میں بہتر ہوگیا ہےان میں سے ہر ایک کے لئے اتنا ہی گناہ ہے جتنا اس نے کمایا ، اور ان میں سے جس نے اس بہتان میں سب سے زیادہ حصہ لیا اس کے لئے زبردست عذاب ہے ۔
ایسا کیوں نہ ہوا کہ جب تم نے اس بہتان کو سنا تھا تو مومن مرد اور مومن عورتیں اپنوں کے بارے میں نیک گمان کر لیتے اور یہ کہہ دیتے کہ یہ کھلا جھوٹ پر مبنی بہتان ہے ۔
یہ افترا پرداز لوگ اس طوفان پر چار گواہ کیوں نہ لائے ، پھر جب وہ گواہ نہیں لا سکے تو یہی لوگ اللہ کے نزدیک جھوٹے ہیں ۔
اور اگر تم پر دنیا و آخرت میں اللہ کا فضل اور اس کی رحمت نہ ہوتی تو جس تہمت کے چرچے میں تم پڑ گئے ہو اس پر تمہیں زبردست عذاب پہنچتا ۔
جب تم اس بات کو ایک دوسرے سے سن کر اپنی زبانوں پر لاتے رہے اور اپنے منہ سے وہ کچھ کہتے رہے جس کا خود تمہیں کوئی علم ہی نہ تھا اور اس چرچے کو معمولی بات خیال کر رہے تھے ، حالانکہ وہ اللہ کے حضور بہت بڑی جسارت ہو رہی تھی ۔
اور جب تم نے یہ بہتان سنا تھا تو تم نے اسی وقت یہ کیوں نہ کہہ دیا کہ ہمارے لئے یہ جائز ہی نہیں کہ ہم اسے زبان پر لے آئیں بلکہ تم یہ کہتے کہ اے اللہ ! تو پاک ہے اس بات سے کہ ایسی عورت کو اپنے حبیب مکرم صلی اللہ علیہ وآلہ وسلم کی محبوب زوجہ بنا دے ، یہ بہت بڑا بہتان ہے ۔
اللہ تم کو نصیحت فرماتا ہے کہ پھر کبھی بھی ایسی بات عمر بھر نہ کرنا اگر تم اہل ایمان ہو ۔
اور اللہ تمہارے لئے آیتوں کو واضح طور پر بیان فرماتا ہے ، اور اللہ خوب جاننے والا بڑی حکمت والا ہے ۔
بیشک جو لوگ اس بات کو پسند کرتے ہیں کہ مسلمانوں میں بے حیائی پھیلے ان کے لئے دنیا اور آخرت میں دردناک عذاب ہے ، اور اللہ ایسے لوگوں کے عزائم کو جانتا ہے اور تم نہیں جانتے ۔
اور اگر تم پر اس رسول مکرم صلی اللہ علیہ وآلہ وسلم کے صدقہ میں اللہ کا فضل اور اس کی رحمت نہ ہوتی تو تم بھی پہلی امتوں کی طرح تباہ کر دیئے جاتے مگر اللہ بڑا شفیق بڑا رحم فرمانے والا ہے ۔
اے ایمان والو ! شیطان کے راستوں پر نہ چلو ، اور جو شخص شیطان کے نقوش قدم پر چلتا ہے تو وہ یقینا بے حیائی اور برے کاموں کے فروغ کا حکم دیتا ہے ، اور اگر تم پر اللہ کا فضل اور اس کی رحمت نہ ہوتی تو تم میں سے کوئی شخص بھی کبھی اس گناہ تہمت کے داغ سے پاک نہ ہو سکتا لیکن اللہ جسے چاہتا ہے پاک فرما دیتا ہے ، اور اللہ خوب سننے والا جاننے والا ہے ۔
اور تم میں سے دینی بزرگی والے اور دنیوی کشائش والے اب اس بات کی قسم نہ کھائیں کہ وہ اس بہتان کے جرم میں شریک رشتہ داروں اور محتاجوں اور اللہ کی راہ میں ہجرت کرنے والوں کو مالی امداد نہ دیں گے انہیں چاہئے کہ ان کا قصور معاف کر دیں اور ان کی غلطی سے درگزر کریں ، کیا تم اس بات کو پسند نہیں کرتے کہ اللہ تمہیں بخش دے ، اور اللہ بڑا بخشنے والا مہربان ہے ۔
بیشک جو لوگ ان پارسا مومن عورتوں پر جو برائی کے تصور سے بھی بے خبر اور ناآشنا ہیں ایسی تہمت لگاتے ہیں وہ دنیا اور آخرت دونوں جہانوں میں ملعون ہیں اور ان کے لئے زبردست عذاب ہے ۔
جس دن خود ان کی زبانیں اور ان کے ہاتھ اور ان کے پاؤں انہی کے خلاف گواہی دیں گے کہ جو کچھ وہ کرتے رہے تھے ۔
اس دن اللہ انہیں ان کے اعمال کی پوری پوری جزا جس کے وہ صحیح حق دار ہیں دے دے گا اور وہ جان لیں گے کہ اللہ خود بھی حق ہے اور حق کو ظاہر فرمانے والا بھی ہے ۔
ناپاک عورتیں ناپاک مردوں کے لئے مخصوص ہیں اور پلید مرد پلید عورتوں کے لئے ہیں ، اور اسی طرح پاک و طیب عورتیں پاکیزہ مردوں کے لئے مخصوص ہیں اور پاک و طیب مرد پاکیزہ عورتوں کے لئے ہیں سو تم رسول اللہ صلی اللہ علیہ وآلہ وسلم کی پاکیزگی و طہارت کو دیکھ کر خود سوچ لیتے کہ اللہ نے ان کے لئے زوجہ بھی کس قدر پاکیزہ و طیب بنائی ہوگی ، یہ پاکیزہ لوگ ان تہمتوں سے کلیتا بری ہیں جو یہ بدزبان لوگ کہہ رہے ہیں ، ان کے لئے تو بخشائش اور عزت و بزرگی والی عطا مقدر ہو چکی ہے تم ان کی شان میں زبان درازی کر کے کیوں اپنا منہ کالا اور اپنی آخرت تباہ و برباد کرتے ہو ۔
اے ایمان والو ! اپنے گھروں کے سوا دوسرے گھروں میں داخل نہ ہوا کرو ، یہاں تک کہ تم ان سے اجازت لے لو اور ان کے رہنے والوں کو داخل ہوتے ہی سلام کہا کرو ، یہ تمہارے لئے بہتر نصیحت ہے تاکہ تم اس کی حکمتوں میں غور و فکر کرو ۔
پھر اگر تم ان گھروں میں کسی شخص کو موجود نہ پاؤ تو تم ان کے اندر مت جایا کرو یہاں تک کہ تمہیں اس بات کی اجازت دی جائے اور اگر تم سے کہا جائے کہ واپس چلے جاؤ تو تم واپس پلٹ جایا کرو ، یہ تمہارے حق میں بڑی پاکیزہ بات ہے ، اور اللہ ان کاموں سے جو تم کرتے ہو خوب آگاہ ہے ۔
اس میں تم پر گناہ نہیں کہ تم ان مکانات و عمارات میں جو کسی کی مستقل رہائش گاہ نہیں ہیں مثلا ہوٹل ، سرائے اور مسافر خانے وغیرہ میں بغیر اجازت کے چلے جاؤ کہ ان میں تمہیں فائدہ اٹھانے کا حق حاصل ہے ، اور اللہ ان سب باتوں کو جانتا ہے جو تم ظاہر کرتے ہو اور جو تم چھپاتے ہو ۔
آپ مومن مردوں سے فرما دیں کہ وہ اپنی نگاہیں نیچی رکھا کریں اور اپنی شرم گاہوں کی حفاظت کیا کریں ، یہ ان کے لئے بڑی پاکیزہ بات ہے ۔ بیشک اللہ ان کاموں سے خوب آگاہ ہے جو یہ انجام دے رہے ہیں ۔
اور آپ مومن عورتوں سے فرما دیں کہ وہ بھی اپنی نگاہیں نیچی رکھا کریں اور اپنی شرم گاہوں کی حفاظت کیا کریں اور اپنی آرائش و زیبائش کو ظاہر نہ کیا کریں سوائے اسی حصہ کے جو اس میں سے خود ظاہر ہوتا ہے اور وہ اپنے سروں پر اوڑھے ہوئے دوپٹے اور چادریں اپنے گریبانوں اور سینوں پر بھی ڈالے رہا کریں اور وہ اپنے بناؤ سنگھار کو کسی پر ظاہر نہ کیا کریں سوائے اپنے شوہروں کے یا اپنے باپ دادا یا اپنے شوہروں کے باپ دادا کے یا اپنے بیٹوں یا اپنے شوہروں کے بیٹوں کے یا اپنے بھائیوں یا اپنے بھتیجوں یا اپنے بھانجوں کے یا اپنی ہم مذہب ، مسلمان عورتوں یا اپنی مملوکہ باندیوں کے یا مردوں میں سے وہ خدمت گار جو خواہش و شہوت سے خالی ہوں یا وہ بچے جو کم سنی کے باعث ابھی عورتوں کی پردہ والی چیزوں سے آگاہ نہیں ہوئے یہ بھی مستثنٰی ہیں اور نہ چلتے ہوئے اپنے پاؤں زمین پر اس طرح مارا کریں کہ پیروں کی جھنکار سے ان کا وہ سنگھار معلوم ہو جائے جسے وہ حکم شریعت سے پوشیدہ کئے ہوئے ہیں ، اور تم سب کے سب اللہ کے حضور توبہ کرو اے مومنو ! تاکہ تم ان احکام پر عمل پیرا ہو کر فلاح پا جاؤ ۔
اور تم اپنے مردوں اور عورتوں میں سے ان کا نکاح کر دیا کرو جو عمر نکاح کے باوجود بغیر ازدواجی زندگی کے رہ رہے ہوں اور اپنے باصلاحیت غلاموں اور باندیوں کا بھی نکاح کر دیا کرو ، اگر وہ محتاج ہوں گے تو اللہ اپنے فضل سے انہیں غنی کر دے گا ، اور اللہ بڑی وسعت والا بڑے علم والا ہے ۔
اور ایسے لوگوں کو پاک دامنی اختیار کرنا چاہئے جو نکاح کی استطاعت نہیں پاتے یہاں تک کہ اللہ انہیں اپنے فضل سے غنی فرما دے ، اور تمہارے زیردست غلاموں اور باندیوں میں سے جو مکاتب کچھ مال کما کر دینے کی شرط پر آزاد ہونا چاہیں تو انہیں مکاتب مذکورہ شرط پر آزاد کر دو اگر تم ان میں بھلائی جانتے ہو ، اور تم خود بھی انہیں اللہ کے مال میں سے آزاد ہونے کے لئے دے دو جو اس نے تمہیں عطا فرمایا ہے ، اور تم اپنی باندیوں کو دنیوی زندگی کا فائدہ حاصل کرنے کے لئے بدکاری پر مجبور نہ کرو جبکہ وہ پاک دامن یا حفاطت نکاح میں رہنا چاہتی ہیں ، اور جو شخص انہیں مجبور کرے گا تو اللہ ان کے مجبور ہو جانے کے بعد بھی بڑا بخشنے والا مہربان ہے ۔
اور بیشک ہم نے تمہاری طرف واضح اور روشن آیتیں نازل فرمائی ہیں اور کچھ ان لوگوں کی مثالیں یعنی قصۂ عائشہ کی طرح قصۂ مریم اور قصۂ یوسف جو تم سے پہلے گزر چکے ہیں اور یہ پرہیزگاروں کے لئے نصیحت ہے ۔
اللہ آسمانوں اور زمین کا نور ہے ،
اس کے نور کی مثال جو نور محمدی صلی اللہ علیہ وآلہ وسلم کی شکل میں دنیا میں روشن ہے اس طاق نما سینۂ اقدس جیسی ہے جس میں چراغ نبوت روشن ہے ؛
وہ چراغ ، فانوس قلب محمدی صلی اللہ علیہ وآلہ وسلم میں رکھا ہے ۔
یہ فانوس نور الٰہی کے پرتو سے اس قدر منور ہے گویا ایک درخشندہ ستارہ ہے
یہ چراغ نبوت جو زیتون کے مبارک درخت سے یعنی عالم قدس کے بابرکت رابطہ وحی سے یا انبیاء و رسل ہی کے مبارک شجرۂ نبوت سے روشن ہوا ہے
نہ فقط شرقی ہے اور نہ غربی بلکہ اپنے فیض نور کی وسعت میں عالم گیر ہے ۔
ایسا معلوم ہوتا ہے کہ اس کا تیل خود ہی چمک رہا ہے اگرچہ ابھی اسے وحی ربانی اور معجزات آسمانی کی آگ نے چھوا بھی نہیں ،
وہ نور کے اوپر نور ہے یعنی نور وجود پر نور نبوت گویا وہ ذات دوہرے نور کا پیکر ہے ،
اللہ جسے چاہتا ہے اپنے نور کی معرفت تک پہنچا دیتا ہے ،
اور اللہ لوگوں کی ہدایت کے لئے مثالیں بیان فرماتا ہے ، اور اللہ ہر چیز سے خوب آگاہ ہے ۔
اللہ کا یہ نور ایسے گھروں مساجد اور مراکز میں میسر آتا ہے جن کی قدر و منزلت کے بلند کئے جانے اور جن میں اللہ کے نام کا ذکر کئے جانے کا حکم اللہ نے دیا ہے یہ وہ گھر ہیں کہ اللہ والے ان میں صبح و شام اس کی تسبیح کرتے ہیں ۔
اللہ کے اس نور کے حامل وہی مردان خدا ہیں جنہیں تجارت اور خرید و فروخت نہ اللہ کی یاد سے غافل کرتی ہے اور نہ نماز قائم کرنے سے اور نہ زکوٰۃ ادا کرنے سے بلکہ دنیوی فرائض کی ادائیگی کے دوران بھی وہ ہمہ وقت اس دن سے ڈرتے رہتے ہیں جس میں خوف کے باعث دل اور آنکھیں سب الٹ پلٹ ہو جائیں گی ۔
تاکہ اللہ انہیں ان نیک اعمال کا بہتر بدلہ دے جو انہوں نے کئے ہیں اور اپنے فضل سے انہیں اور بھی زیادہ عطا فرما دے ، اور اللہ جسے چاہتا ہے بغیر حساب کے رزق و عطا سے نوازتا ہے ۔
اور کافروں کے اعمال چٹیل میدان میں سراب کی مانند ہیں جس کو پیاسا پانی سمجھتا ہے ۔ یہاں تک کہ جب اس کے پاس آتا ہے تو اسے کچھ بھی نہیں پاتا اسی طرح اس نے آخرت میں اللہ کو اپنے پاس پایا مگر اللہ نے اس کا پورا حساب دنیا میں ہی چکا دیا تھا ، اور اللہ جلد حساب کرنے والا ہے ۔
یا کافروں کے اعمال اس گہرے سمندر کی تاریکیوں کی مانند ہیں جسے موج نے ڈھانپا ہوا ہو پھر اس کے اوپر ایک اور موج ہو اور اس کے اوپر بادل ہوں یہ تہ در تہ تاریکیاں ایک دوسرے کے اوپر ہیں ، جب ایسے سمندر میں ڈوبنے والا کوئی شخص اپنا ہاتھ باہر نکالے تو اسے کوئی بھی دیکھ نہ سکے ، اور جس کے لئے اللہ ہی نے نور ہدایت نہیں بنایا تو اس کے لئے کہیں بھی نور نہیں ہوتا ۔
کیا تم نے نہیں دیکھا کہ جو کوئی بھی آسمانوں اور زمین میں ہے وہ سب اللہ ہی کی تسبیح کرتے ہیں اور پرندے بھی فضاؤں میں پر پھیلائے ہوئے اسی کی تسبیح کرتے ہیں ، ہر ایک اللہ کے حضور اپنی نماز اور اپنی تسبیح کو جانتا ہے ، اور اللہ ان کاموں سے خوب آگاہ ہے جو وہ انجام دیتے ہیں ۔
اور سارے آسمانوں اور زمین کی حکمرانی اللہ ہی کی ہے ، اور سب کو اسی کی طرف لوٹ کر جانا ہے ۔
کیا تم نے نہیں دیکھا کہ اللہ ہی بادل کو پہلے آہستہ آہستہ چلاتا ہے پھر اس کے مختلف ٹکڑوں کو آپس میں ملا دیتا ہے پھر اسے تہ بہ تہ بنا دیتا ہے پھر تم دیکھتے ہو کہ اس کے درمیان خالی جگہوں سے بارش نکل کر برستی ہے ، اور وہ اسی آسمان یعنی فضا میں برفانی پہاڑوں کی طرح دکھائی دینے والے بادلوں میں سے اولے برساتا ہے ، پھر جس پر چاہتا ہے ان اولوں کو گراتا ہے اور جس سے چاہتا ہے ان کو پھیر دیتا ہے مزید یہ کہ انہی بادلوں سے بجلی بھی پیدا کرتا ہے ، یوں لگتا ہے کہ اس بادل کی بجلی کی چمک آنکھوں کو خیرہ کر کے ان کی بینائی اچک لے جائے گی ۔
اور اللہ رات اور دن کو ایک دوسرے کے اوپر پلٹتا رہتا ہے ، اور بیشک اس میں عقل و بصیرت والوں کے لئے بڑی رہنمائی ہے ۔
اور اللہ نے ہر چلنے پھرنے والے جاندار کی پیدائش کی کیمیائی ابتداء پانی سے فرمائی ، پھر ان میں سے بعض وہ ہوئے جو اپنے پیٹ کے بل چلتے ہیں اور ان میں سے بعض وہ ہوئے جو دو پاؤں پر چلتے ہیں ، اور ان میں سے بعض وہ ہوئے جو چار پیروں پر چلتے ہیں ، اللہ جو چاہتا ہے پیدا فرماتا رہتا ہے ، بیشک اللہ ہر چیز پر بڑا قادر ہے ۔
یقینا ہم نے واضح اور روشن بیان والی آیتیں نازل فرمائی ہیں ، اور اللہ ان کے ذریعے جسے چاہتا ہے سیدھی راہ کی طرف ہدایت فرما دیتا ہے ۔
اور وہ لوگ کہتے ہیں کہ ہم اللہ پر اور رسول صلی اللہ علیہ وآلہ وسلم پر ایمان لے آئے ہیں اور اطاعت کرتے ہیں پھر اس قول کے بعد ان میں سے ایک گروہ اپنے اقرار سے روگردانی کرتا ہے ، اور یہ لوگ حقیقت میں مومن ہی نہیں ہیں ۔
اور جب ان لوگوں کو اللہ اور اس کے رسول صلی اللہ علیہ وآلہ وسلم کی طرف بلایا جاتا ہے کہ وہ ان کے درمیان فیصلہ فرما دے تو اس وقت ان میں سے ایک گروہ دربار رسالت صلی اللہ علیہ وآلہ وسلم میں آنے سے گریزاں ہوتا ہے ۔
اور اگر وہ حق والے ہوتے تو وہ اس رسول صلی اللہ علیہ وآلہ وسلم کی طرف مطیع ہو کر تیزی سے چلے آتے ۔
کیا ان کے دلوں میں منافقت کی بیماری ہے یا وہ شان رسالت صلی اللہ علیہ وآلہ وسلم میں شک کرتے ہیں یا وہ اس بات کا اندیشہ رکھتے ہیں کہ اللہ اور اس کا رسول صلی اللہ علیہ وآلہ وسلم ان پر ظلم کریں گے ، نہیں بلکہ وہی لوگ خود ظالم ہیں ۔
ایمان والوں کی بات تو فقط یہ ہوتی ہے کہ جب انہیں اللہ اور اس کے رسول صلی اللہ علیہ وآلہ وسلم کی طرف بلایا جاتا ہے تاکہ وہ ان کے درمیان فیصلہ فرمائے تو وہ یہی کچھ کہیں کہ ہم نے سن لیا ، اور ہم سراپا اطاعت پیرا ہو گئے ، اور ایسے ہی لوگ فلاح پانے والے ہیں ۔
اور جو شخص اللہ اور اس کے رسول صلی اللہ علیہ وآلہ وسلم کی اطاعت کرتا ہے اور اللہ سے ڈرتا اور اس کا تقوٰی اختیار کرتا ہے پس ایسے ہی لوگ مراد پانے والے ہیں ۔
اور وہ لوگ اللہ کی بڑی بھاری تاکیدی قسمیں کھاتے ہیں کہ اگر آپ انہیں حکم دیں تو وہ جہاد کے لئے ضرور نکلیں گے ، آپ فرما دیں کہ تم قسمیں مت کھاؤ بلکہ معروف طریقہ سے فرمانبرداری درکار ہے ، بیشک اللہ ان کاموں سے خوب آگاہ ہے جو تم کرتے ہو ۔
فرما دیجئے : تم اللہ کی اطاعت کرو اور رسول صلی اللہ علیہ وآلہ وسلم کی اطاعت کرو ، پھر اگر تم نے اطاعت سے روگردانی کی تو جان لو رسول صلی اللہ علیہ وآلہ وسلم کے ذمہ وہی کچھ ہے جو ان پر لازم کیا گیا اور تمہارے ذمہ وہ ہے جو تم پر لازم کیا گیا ہے ، اور اگر تم ان کی اطاعت کرو گے تو ہدایت پا جاؤ گے ، اور رسول صلی اللہ علیہ وآلہ وسلم پر احکام کو صریحا پہنچا دینے کے سوا کچھ لازم نہیں ہے ۔
اللہ نے ایسے لوگوں سے وعدہ فرمایا ہے جس کا ایفا اور تعمیل امت پر لازم ہے جو تم میں سے ایمان لائے اور نیک عمل کرتے رہے وہ ضرور انہی کو زمین میں خلافت یعنی امانت اقتدار کا حق عطا فرمائے گا جیسا کہ اس نے ان لوگوں کو حق حکومت بخشا تھا جو ان سے پہلے تھے اور ان کے لئے ان کے دین کو جسے اس نے ان کے لئے پسند فرمایا ہے غلبہ و اقتدار کے ذریعہ مضبوط و مستحکم فرما دے گا اور وہ ضرور اس تمکن کے باعث ان کے پچھلے خوف کو جو ان کی سیاسی ، معاشی اور سماجی کمزوری کی وجہ سے تھا ان کے لئے امن و حفاظت کی حالت سے بدل دے گا ، وہ بے خوف ہو کر میری عبادت کریں گے میرے ساتھ کسی کو شریک نہیں ٹھہرائیں گے یعنی صرف میرے حکم اور نظام کے تابع رہیں گے ، اور جس نے اس کے بعد ناشکری یعنی میرے احکام سے انحراف و انکار کو اختیار کیا تو وہی لوگ فاسق و نافرمان ہوں گے ۔
اور تم نماز کے نظام کو قائم رکھو اور زکوٰۃ کی ادائیگی کا انتظام کرتے رہو اور رسول صلی اللہ علیہ وآلہ وسلم کی مکمل اطاعت بجا لاؤ تاکہ تم پر رحم فرمایا جائے یعنی غلبہ و اقتدار ، استحکام اور امن و حفاظت کی نعمتوں کو برقرار رکھا جائے ۔
اور یہ خیال ہر گز نہ کرنا کہ انکار و ناشکری کرنے والے لوگ زمین میں اپنے ہلاک کئے جانے سے اللہ کو عاجز کر دیں گے ، اور ان کا ٹھکانا دوزخ ہے ، اور وہ بہت ہی برا ٹھکانا ہے ۔
اے ایمان والو ! چاہئے کہ تمہارے زیردست غلام اور باندیاں اور تمہارے ہی وہ بچے جو ابھی جوان نہیں ہوئے تمہارے پاس آنے کے لئے تین مواقع پر تم سے اجازت لیا کریں : ایک نماز فجر سے پہلے اور دوسرے دوپہر کے وقت جب تم آرام کے لئے کپڑے اتارتے ہو اور تیسرے نماز عشاء کے بعد جب تم خواب گاہوں میں چلے جاتے ہو ، یہ تین وقت تمہارے پردے کے ہیں ، ان اوقات کے علاوہ نہ تم پر کوئی گناہ ہے اور نہ ان پر ، کیونکہ بقیہ اوقات میں وہ تمہارے ہاں کثرت کے ساتھ ایک دوسرے کے پاس آتے جاتے رہتے ہیں ، اسی طرح اللہ تمہارے لئے آیتیں واضح فرماتا ہے ، اور اللہ خوب جاننے والا حکمت والا ہے ۔
اور جب تم میں سے بچے حد بلوغ کو پہنچ جائیں تو وہ تمہارے پاس آنے کے لئے اجازت لیا کریں جیسا کہ ان سے پہلے دیگر بالغ افراد اجازت لیتے رہتے ہیں ، اس طرح اللہ تمہارے لئے اپنے احکام خوب واضح فرماتا ہے ، اور اللہ خوب علم والا اور حکمت والا ہے ۔
اور وہ بوڑھی خانہ نشین عورتیں جنہیں اب نکاح کی خواہش نہیں رہی ان پر اس بات میں کوئی گناہ نہیں کہ وہ اپنے اوپر سے ڈھانپنے والے اضافی کپڑے اتار لیں بشرطیکہ وہ بھی اپنی آرائش کو ظاہر کرنے والی نہ بنیں ، اور اگر وہ مزید پرہیزگاری اختیار کریں یعنی زائد اوڑھنے والے کپڑے بھی نہ اتاریں تو ان کے لئے بہتر ہے ، اور اللہ خوب سننے والا جاننے والا ہے ۔
اندھے پر کوئی رکاوٹ نہیں اور نہ لنگڑے پر کوئی حرج ہے اور نہ بیمار پر کوئی گناہ ہے اور نہ خود تمہارے لئے کوئی مضائقہ ہے کہ تم اپنے گھروں سے کھانا کھا لو یا اپنے باپ دادا کے گھروں سے یا اپنی ماؤں کے گھروں سے یا اپنے بھائیوں کے گھروں سے یا اپنی بہنوں کے گھروں سے یا اپنے چچاؤں کے گھروں سے یا اپنی پھوپھیوں کے گھروں سے یا اپنے ماموؤں کے گھروں سے یا اپنی خالاؤں کے گھروں سے یا جن گھروں کی کنجیاں تمہارے اختیار میں ہیں یعنی جن میں ان کے مالکوں کی طرف سے تمہیں ہر قسم کے تصرف کی اجازت ہے یا اپنے دوستوں کے گھروں سے کھانا کھا لینے میں مضائقہ نہیں ، تم پر اس بات میں کوئی گناہ نہیں کہ تم سب کے سب مل کر کھاؤ یا الگ الگ ، پھر جب تم گھروں میں داخل ہوا کرو تو اپنے گھر والوں پر سلام کہا کرو یہ اللہ کی طرف سے بابرکت پاکیزہ دعا ہے ، اس طرح اللہ اپنی آیتوں کو تمہارے لئے واضح فرماتا ہے تاکہ تم احکام شریعت اور آداب زندگی کو سمجھ سکو ۔
ایمان والے تو وہی لوگ ہیں جو اللہ پر اور اس کے رسول صلی اللہ علیہ وآلہ وسلم پر ایمان لے آئے ہیں اور جب وہ آپ کے ساتھ کسی ایسے اجتماعی کام پر حاضر ہوں جو لوگوں کو یکجا کرنے والا ہو تو وہاں سے چلے نہ جا ئیں یعنی امت میں اجتماعیت اور وحدت پیدا کرنے کے عمل میں دل جمعی سے شریک ہوں جب تک کہ وہ کسی خاص عذر کے باعث آپ سے اجازت نہ لے لیں ، اے رسول معظم ! بیشک جو لوگ آپ ہی کو حاکم اور مرجع سمجھ کر آپ سے اجازت طلب کرتے ہیں وہی لوگ اللہ اور اس کے رسول صلی اللہ علیہ وآلہ وسلم پر ایمان رکھنے والے ہیں ، پھر جب وہ آپ سے اپنے کسی کام کے لئے جانے کی اجازت چاہیں تو آپ حاکم و مختار ہیں ان میں سے جسے چاہیں اجازت مرحمت فرما دیں اور ان کے لئے اپنی مجلس سے اجازت لے کر جانے پر بھی اللہ سے بخشش مانگیں کہ کہیں اتنی بات پر بھی گرفت نہ ہو جائے ، بیشک اللہ بڑا بخشنے والا نہایت مہربان ہے ۔
اے مسلمانو ! تم رسول کے بلانے کو آپس میں ایک دوسرے کو بلانے کی مثل قرار نہ دو جب رسول اکرم صلی اللہ علیہ وآلہ وسلم کو بلانا تمہارے باہمی بلاوے کی مثل نہیں تو خود رسول صلی اللہ علیہ وآلہ وسلم کی ذات گرامی تمہاری مثل کیسے ہو سکتی ہے ، بیشک اللہ ایسے لوگوں کو خوب جانتا ہے جو تم میں سے ایک دوسرے کی آڑ میں دربار رسالت صلی اللہ علیہ وآلہ وسلم سے چپکے سے کھسک جاتے ہیں ، پس وہ لوگ ڈریں جو رسول صلی اللہ علیہ وآلہ وسلم کے امر ادب کی خلاف ورزی کر رہے ہیں کہ دنیا میں ہی انہیں کوئی آفت آپہنچے گی یا آخرت میں ان پر دردناک عذاب آن پڑے گا ۔
خبردار ! جو کچھ آسمانوں اور زمین میں ہے سب اللہ ہی کا ہے ، وہ یقینا جانتا ہے جس حال پر تم ہو ایمان پر ہو یا منافقت پر ، اور جس دن لوگ اس کی طرف لوٹائے جائیں گے تو وہ انہیں بتا دے گا جو کچھ وہ کیا کرتے تھے اور اللہ ہر چیز کو خوب جاننے والا ہے
وہ اللہ بڑی برکت والا ہے جس نے حق و باطل میں فرق اور فیصلہ کرنے والا قرآن اپنے محبوب و مقرب بندہ پر نازل فرمایا تاکہ وہ تمام جہانوں کے لئے ڈر سنانے والا ہو جائے ۔
وہ اللہ کہ آسمانوں اور زمین کی بادشاہت اسی کے لئے ہے اور جس نے نہ اپنے لئے کوئی اولاد بنائی ہے اور نہ بادشاہی میں اس کا کوئی شریک ہے اور اسی نے ہر چیز کو پیدا فرمایا ہے پھر اس کی بقا و ارتقاء کے ہر مرحلہ پر اس کے خواص ، افعال اور مدت ، الغرض ہر چیز کو ایک مقررہ اندازے پر ٹھہرایا ہے ۔
اور ان مشرکین نے اللہ کو چھوڑ کر اور معبود بنا لئے ہیں جو کوئی چیز بھی پیدا نہیں کر سکتے بلکہ وہ خود پیدا کئے گئے ہیں اور نہ ہی وہ اپنے لئے کسی نقصان کے مالک ہیں اور نہ نفع کے اور نہ وہ موت کے مالک ہیں اور نہ حیات کے اور نہ ہی مرنے کے بعد اٹھا کر جمع کرنے کا اختیار رکھتے ہیں ۔
اور کافر لوگ کہتے ہیں کہ یہ قرآن محض افتراء ہے جسے اس مدعئ رسالت نے گھڑ لیا ہے اور اس کے گھڑنے پر دوسرے لوگوں نے اس کی مدد کی ہے ، بیشک کافر ظلم اور جھوٹ پر اتر آئے ہیں ۔
اور کہتے ہیں : یہ قرآن اگلوں کے افسانے ہیں جن کو اس شخص نے لکھوا رکھا ہے پھر وہ افسانے اسے صبح و شام پڑھ کر سنائے جاتے ہیں تاکہ انہیں یاد کر کے آگے سنا سکے ۔
فرما دیجئے : اس قرآن کو اس اللہ نے نازل فرمایا ہے جو آسمانوں اور زمین میں موجود تمام رازوں کو جانتا ہے ، بیشک وہ بڑا بخشنے والا مہربان ہے ۔
اور وہ کہتے ہیں کہ اس رسول کو کیا ہوا ہے ، یہ کھانا کھاتا ہے اور بازاروں میں چلتا پھرتا ہے ۔ اس کی طرف کوئی فرشتہ کیوں نہیں اتارا گیا کہ وہ اس کے ساتھ مل کر ڈر سنانے والا ہوتا ۔
یا اس کی طرف کوئی خزانہ اتار دیا جاتا یا کم از کم اس کا کوئی باغ ہوتا جس کی آمدنی سے وہ کھایا کرتا اور ظالم لوگ مسلمانوں سے کہتے ہیں کہ تم تو محض ایک سحر زدہ شخص کی پیروی کر رہے ہو ۔
اے حبیب مکرم ! ملاحظہ فرمائیے یہ لوگ آپ کے لئے کیسی کیسی مثالیں بیان کرتے ہیں پس یہ گمراہ ہو چکے ہیں سو یہ ہدایت کا کوئی راستہ نہیں پا سکتے ۔
وہ بڑی برکت والا ہے اگر چاہے تو آپ کے لئے دنیا ہی میں اس سے کہیں بہتر باغات بنا دے جن کے نیچے سے نہریں رواں ہوں اور آپ کے لئے عالی شان محلات بنا دے مگر نبوت و رسالت کے لئے یہ شرائط نہیں ہیں ۔
بلکہ انہوں نے قیامت کو بھی جھٹلا دیا ہے ، اور ہم نے ہر اس شخص کے لئے جو قیامت کو جھٹلاتا ہے دوزخ کی بھڑکتی ہوئی آگ تیار کر رکھی ہے ۔
جب وہ آتش دوزخ دور کی جگہ سے ہی ان کے سامنے ہوگی یہ اس کے جوش مارنے اور چنگھاڑنے کی آواز کو سنیں گے ۔
اور جب وہ اس میں کسی تنگ جگہ سے زنجیروں کے ساتھ جکڑے ہوئے یا اپنے شیطانوں کے ساتھ بندھے ہوئے ڈالے جائیں گے اس وقت وہ اپنی ہلاکت کو پکاریں گے ۔
ان سے کہا جائے گا : آج صرف ایک ہی ہلاکت کو نہ پکارو بلکہ بہت سی ہلاکتوں کو پکارو ۔
فرما دیجئے : کیا یہ حالت بہتر ہے یا دائمی جنت کی زندگی جس کا پرہیزگاروں سے وعدہ کیا گیا ہے ، یہ ان کے اعمال کی جزا اور ٹھکانا ہے ۔
ان کے لئے ان جنتوں میں وہ سب کچھ میسر ہوگا جو وہ چاہیں گے اس میں ہمیشہ رہیں گے ، یہ آپ کے رب کے ذمۂ کرم پر مطلوبہ وعدہ ہے جو پورا ہو کر رہے گا ۔
اور اس دن اللہ انہیں اور ان کو ، جن کی وہ اللہ کے سوا پرستش کرتے تھے ، جمع کرے گا ، پھر فرمائے گا : کیا تم نے ہی میرے ان بندوں کو گمراہ کر دیا تھا یا وہ خود ہی راہ سے بھٹک گئے تھے ۔
وہ کہیں گے : تیری ذات پاک ہے ہمیں تو یہ بات بھی زیبا نہ تھی کہ ہم تیرے سوا اوروں کو دوست ہی بنائیں چہ جائے کہ ہم انہیں تیرے غیر کی عبادت کا کہتے لیکن اے مولا ! تو نے انہیں اور ان کے باپ دادا کو دنیوی مال و اسباب سے اتنا بہرہ مند فرمایا ، یہاں تک کہ وہ تیری یاد بھی بھول گئے ، اور یہ بدبخت ہلاک ہونے والے لوگ ہی تھے ۔
سو اے کافرو ! انہوں نے تو ان باتوں میں تمہیں جھٹلا دیا ہے جو تم کہتے تھے پس اب تم نہ تو عذاب پھیرنے کی طاقت رکھتے ہو اور نہ اپنی مدد کی ، اور سن لو ! تم میں سے جو شخص بھی ظلم کرتا ہے ہم اسے بڑے عذاب کا مزہ چکھائیں گے ۔
اور ہم نے آپ سے پہلے رسول نہیں بھیجے مگر یہ کہ وہ کھانا بھی یقینا کھاتے تھے اور بازاروں میں بھی حسب ضرورت چلتے پھرتے تھے اور ہم نے تم کو ایک دوسرے کے لئے آزمائش بنایا ہے ، کیا تم آزمائش پر صبر کرو گے ؟ اور آپ کا رب خوب دیکھنے والا ہے ۔
اور جو لوگ ہماری ملاقات کی امید نہیں رکھتے کہتے ہیں کہ ہمارے اوپر فرشتے کیوں نہیں اتارے گئے یا ہم اپنے رب کو اپنی آنکھوں سے دیکھ لیتے تو پھر ضرور ایمان لے آتے ، حقیقت میں یہ لوگ اپنے دلوں میں اپنے آپ کو بہت بڑا سمجھنے لگے ہیں اور حد سے بڑھ کر سرکشی کر رہے ہیں ۔
جس دن وہ فرشتوں کو دیکھیں گے تو اس دن مجرموں کے لئے چنداں خوشی کی بات نہ ہوگی بلکہ وہ انہیں دیکھ کر ڈرتے ہوئے کہیں گے : کوئی روک والی آڑ ہوتی جو ہمیں ان سے بچا لیتی یا فرشتے انہیں دیکھ کر کہیں گے کہ تم پر داخلۂ جنت قطعا ممنوع ہے ۔
اور پھر ہم ان اعمال کی طرف متوجہ ہوں گے جو بزعم خویش انہوں نے زندگی میں کئے تھے تو ہم انہیں بکھرا ہوا غبار بنا دیں گے ۔
اس دن اہل جنت کی قیام گاہ بھی بہتر ہوگی اور آرام گاہ بھی خوب تر جہاں وہ حساب و کتاب کی دوپہر کے بعد جا کر قیلولہ کریں گے ۔
اور اس دن آسمان پھٹ کر بادل کی طرح دھوئیں میں بدل جائے گا اور فرشتے گروہ در گروہ اتارے جائیں گے ۔
اس دن سچی حکمرانی صرف خدائے رحمان کی ہوگی اور وہ دن کافروں پر سخت مشکل ہوگا ۔
اور اس دن ہر ظالم غصہ اور حسرت سے اپنے ہاتھوں کو کاٹ کاٹ کھائے گا اور کہے گا : کاش ! میں نے رسول اکرم صلی اللہ علیہ وآلہ وسلم کی معیت میں آکر ہدایت کا راستہ اختیار کر لیا ہوتا ۔
ہائے افسوس ! کاش میں نے فلاں شخص کو دوست نہ بنایا ہوتا ۔
بیشک اس نے میرے پاس نصیحت آجانے کے بعد مجھے اس سے بہکا دیا ، اور شیطان انسان کو مصیبت کے وقت بے یار و مددگار چھوڑ دینے والا ہے ۔
اور رسول اکرم صلی اللہ علیہ وآلہ وسلم عرض کریں گے : اے رب ! بیشک میری قوم نے اس قرآن کو بالکل ہی چھوڑ رکھا تھا ۔
اور اسی طرح ہم نے ہر نبی کے لئے جرائم شعار لوگوں میں سے ان کے دشمن بنائے تھے جو ان کے پیغمبرانہ مشن کی مخالفت کرتے اور اس طرح حق اور باطل قوتوں کے درمیان تضاد پیدا ہوتا جس سے انقلاب کے لئے سازگار فضا تیار ہو جاتی تھی ، اور آپ کا رب ہدایت کرنے اور مدد فرمانے کے لئے کافی ہے ۔
اور کافر کہتے ہیں کہ اس رسول پر قرآن ایک ہی بار یک جا کرکے کیوں نہیں اتارا گیا ؟ یوں تھوڑا تھوڑا کر کے اسے تدریجا اس لئے اتارا گیا ہے تاکہ ہم اس سے آپ کے قلب اطہر کو قوت بخشیں اور اسی وجہ سے ہم نے اسے ٹھہر ٹھہر کر پڑھا ہے تاکہ آپ کو ہمارے پیغام کے ذریعے بار بار سکون قلب ملتا رہے ۔
اور یہ کفار آپ کے پاس کوئی ایسی مثال سوال اور اعتراض کے طور پر نہیں لاتے مگر ہم آپ کے پاس اس کے جواب میں حق اور اس سے بہتر وضاحت کا بیان لے آتے ہیں ۔
یہ ایسے لوگ ہیں جو اپنے چہروں کے بل دوزخ کی طرف ہانکے جائیں گے یہی لوگ ہیں جو ٹھکانے کے لحاظ سے نہایت برے اور راستے سے بھی بہت بہکے ہوئے ہیں ۔
اور بیشک ہم نے موسٰی علیہ السلام کو کتاب عطا فرمائی اور ہم نے ان کے ساتھ ان کی معاونت کے لئے ان کے بھائی ہارون علیہ السلام کو وزیر بنایا ۔
پھر ہم نے کہا : تم دونوں اس قوم کے پاس جاؤ جنہوں نے ہماری آیتوں کو جھٹلایا ہے جب وہ ہماری تکذیب سے پھر بھی باز نہ آئے تو ہم نے انہیں بالکل ہی ہلاک کر ڈالا ۔
اور نوح علیہ السلام کی قوم کو بھی ، جب انہوں نے رسولوں کو جھٹلایا تو ہم نے انہیں غرق کر ڈالا اور ہم نے انہیں دوسرے لوگوں کے لئے نشان عبرت بنا دیا اور ہم نے ظالموں کے لئے درد ناک عذاب تیار کر رکھا ہے ۔
اور عاد اور ثمود اور باشندگان رس کو ، اور ان کے درمیان بہت سی اور امتوں کو بھی ہلاک کر ڈالا ۔
اور ہم نے ان میں سے ہر ایک کی نصیحت کے لئے مثالیں بیان کیں اور جب وہ سرکشی سے باز نہ آئے تو ہم نے ان سب کو نیست و نابود کر دیا ۔
اور بیشک یہ کفار اس بستی پر سے گزرے ہیں جس پر بری طرح پتھروں کی بارش برسائی گئی تھی ، تو کیا یہ اس تباہ شدہ بستی کو دیکھتے نہ تھے بلکہ یہ تو مرنے کے بعد اٹھائے جانے کی امید ہی نہیں رکھتے ۔
اور اے حبیب مکرم ! جب بھی وہ آپ کو دیکھتے ہیں آپ کا مذاق اڑانے کے سوا کچھ نہیں کرتے اور کہتے ہیں : کیا یہی وہ شخص ہے جسے اللہ نے رسول بنا کر بھیجا ہے ۔
قریب تھا کہ یہ ہمیں ہمارے معبودوں سے بہکا دیتا اگر ہم ان کی پرستش پر ثابت قدم نہ رہتے اور وہ عنقریب جان لیں گے جس وقت عذاب دیکھیں گے کہ کون زیادہ گمراہ تھا ۔
کیا آپ نے اس شخص کو دیکھا ہے جس نے اپنی خواہش نفس کو اپنا معبود بنا لیا ہے ؟ تو کیا آپ اس پر نگہبان بنیں گے ۔
کیا آپ یہ خیال کرتے ہیں کہ ان میں سے اکثر لوگ سنتے یا سمجھتے ہیں ؟ نہیں وہ تو چوپایوں کی مانند ہو چکے ہیں بلکہ ان سے بھی بدتر گمراہ ہیں ۔
کیا آپ نے اپنے رب کی قدرت کی طرف نگاہ نہیں ڈالی کہ وہ کس طرح دوپہر تک سایہ دراز کرتا ہے اور اگر وہ چاہتا تو اسے ضرور ساکن کر دیتا پھر ہم نے سورج کو اس سایہ پر دلیل بنایا ہے ۔
پھر ہم آہستہ آہستہ اس سایہ کو اپنی طرف کھینچ کر سمیٹ لیتے ہیں ۔
اور وہی ہے جس نے تمہارے لئے رات کو پوشاک کی طرح ڈھانک لینے والا بنایا اور نیند کو تمہارے لئے آرام کا باعث بنایا اور دن کو کام کاج کے لئے اٹھ کھڑے ہونے کا وقت بنایا ۔
اور وہی ہے جو اپنی رحمت کی بارش سے پہلے ہواؤں کو خوشخبری بنا کر بھیجتا ہے ، اور ہم ہی آسمان سے پاک صاف کرنے والا پانی اتارتے ہیں ۔
تاکہ اس کے ذریعے ہم کسی بھی مردہ شہر کو زندگی بخشیں اور مزید یہ کہ ہم یہ پانی اپنے پیدا کئے ہوئے بہت سے چوپایوں اور بادیہ نشین انسانوں کو پلائیں ۔
اور بیشک ہم اس بارش کو ان کے درمیان مختلف شہروں اور وقتوں کے حساب سے گھماتے رہتے ہیں تاکہ وہ غور و فکر کریں پھر بھی اکثر لوگوں نے بجز ناشکری کے کچھ قبول نہ کیا ۔
اور اگر ہم چاہتے تو ہر ایک بستی میں ایک ڈر سنانے والا بھیج دیتے ۔
پس اے مرد مومن ! تو کافروں کا کہنا نہ مان اور تو اس قرآن کی دعوت اور دلائل کے ذریعے ان کے ساتھ بڑا جہاد کر ۔
اور وہی ہے جس نے دو دریاؤں کو ملا دیا ۔ یہ ایک میٹھا نہایت شیریں ہے اور یہ دوسرا کھاری نہایت تلخ ہے ۔ اور اس نے ان دونوں کے درمیان ایک پردہ اور مضبوط رکاوٹ بنا دی ۔
اور وہی ہے جس نے پانی کی مانند ایک نطفہ سے آدمی کو پیدا کیا پھر اسے نسب اور سسرال کی قرابت والا بنایا ، اور آپ کا رب بڑی قدرت والا ہے ۔
اور وہ کفار اللہ کے سوا ان بتوں کی عبادت کرتے ہیں جو انہیں نہ تو نفع پہنچا سکتے ہیں اور نہ ہی انہیں نقصان پہنچا سکتے ہیں ، اور کافر اپنے رب کی نافرمانی پر ہمیشہ شیطان کا مددگار ہوتا ہے ۔
اور ہم نے آپ کو نہیں بھیجا مگر اللہ کے اطاعت گزار بندوں کو خوشخبری سنانے والا اور بغاوت شعار لوگوں کو ڈر سنانے والا بنا کر ۔
آپ فرما دیجئے کہ میں تم سے اس تبلیغ پر کچھ بھی معاوضہ نہیں مانگتا مگر جو شخص اپنے رب تک پہنچنے کا راستہ اختیار کرنا چاہتا ہے کرلے ۔
اور آپ اس ہمیشہ زندہ رہنے والے رب پر بھروسہ کیجئے جو کبھی نہیں مرے گا اور اس کی تعریف کے ساتھ تسبیح کرتے رہئے ، اور اس کا اپنے بندوں کے گناہوں سے باخبر ہونا کافی ہے ۔
جس نے آسمانی کروں اور زمین کو اور اس کائنات کو جو ان دونوں کے درمیان ہے چھ ادوار میں پیدا فرمایاپھر وہ حسب شان عرش پر جلوہ افروز ہوا وہ رحمان ہے ، اے معرفت حق کے طالب ! تو اس کے بارے میں کسی باخبر سے پوچھ بے خبر اس کا حال نہیں جانتے ۔
اور جب ان سے کہا جاتا ہے کہ تم رحمان کو سجدہ کرو تو وہ منکرین حق کہتے ہیں کہ رحمان کیا چیز ہے ؟ کیا ہم اسی کو سجدہ کرنے لگ جائیں جس کا آپ ہمیں حکم دے دیں اور اس حکم نے انہیں نفرت میں اور بڑھا دیا ۔
وہی بڑی برکت و عظمت والا ہے جس نے آسمانی کائنات میں کہکشاؤں کی شکل میں سماوی کروں کی وسیع منزلیں بنائیں اور اس میں سورج کو روشنی اور تپش دینے والا چراغ بنایا اور اس نظام شمسی کے اندر چمکنے والا چاند بنایا ۔
اور وہی ذات ہے جس نے رات اور دن کو ایک دوسرے کے پیچھے گردش کرنے والا بنایا اس کے لئے جو غور و فکر کرنا چاہے یا شکر گزاری کا ارادہ کرے ان تخلیقی قدرتوں میں نصیحت و ہدایت ہے ۔
اور خدائے رحمان کے مقبول بندے وہ ہیں جو زمین پر آہستگی سے چلتے ہیں اور جب ان سے جاہل اکھڑ لوگ ناپسندیدہ بات کرتے ہیں تو وہ سلام کہتے ہوئے الگ ہو جاتے ہیں ۔
اور یہ وہ لوگ ہیں جو اپنے رب کے لئے سجدہ ریزی اور قیام نیاز میں راتیں بسر کرتے ہیں ۔
اور یہ وہ لوگ ہیں جو ہمہ وقت حضور باری تعالیٰ میں عرض گزار رہتے ہیں کہ اے ہمارے رب ! تو ہم سے دوزخ کا عذاب ہٹا لے ، بیشک اس کا عذاب بڑا مہلک اور دائمی ہے ۔
بیشک وہ عارضی ٹھہرنے والوں کے لئے بری قرار گاہ اور دائمی رہنے والوں کے لئے بری قیام گاہ ہے ۔
اور یہ وہ لوگ ہیں کہ جب خرچ کرتے ہیں تو نہ بے جا اڑاتے ہیں اور نہ تنگی کرتے ہیں اور ان کا خرچ کرنا زیادتی اور کمی کی ان دو حدوں کے درمیان اعتدال پر مبنی ہوتا ہے ۔
اور یہ وہ لوگ ہیں جو اللہ کے ساتھ کسی دوسرے معبود کی پوجا نہیں کرتے اور نہ ہی کسی ایسی جان کو قتل کرتے ہیں جسے بغیر حق مارنا اللہ نے حرام فرمایا ہے اور نہ ہی بدکاری کرتے ہیں ، اور جو شخص یہ کام کرے گا وہ سزائے گناہ پائے گا ۔
اس کے لئے قیامت کے دن عذاب دو گنا کر دیا جائے گا اور وہ اس میں ذلت و خواری کے ساتھ ہمیشہ رہے گا ۔
مگر جس نے توبہ کر لی اور ایمان لے آیا اور نیک عمل کیا تو یہ وہ لوگ ہیں کہ اللہ جن کی برائیوں کو نیکیوں سے بدل دے گا ، اور اللہ بڑا بخشنے والا نہایت مہربان ہے ۔
اور جس نے توبہ کر لی اور نیک عمل کیا تو اس نے اللہ کی طرف وہ رجوع کیا جو رجوع کا حق تھا ۔
اور یہ وہ لوگ ہیں جو کذب اور باطل کاموں میں قولا اور عملا دونوں صورتوں میں حاضر نہیں ہوتے اور جب بے ہودہ کاموں کے پاس سے گزرتے ہیں تو دامن بچاتے ہوئے نہایت وقار اور متانت کے ساتھ گزر جاتے ہیں ۔
اور یہ وہ لوگ ہیں کہ جب انہیں ان کے رب کی آیتوں کے ذریعے نصیحت کی جاتی ہے تو ان پر بہرے اور اندھے ہو کر نہیں گر پڑتے بلکہ غور و فکر بھی کرتے ہیں ۔
اور یہ وہ لوگ ہیں جو حضور باری تعالیٰ میں عرض کرتے ہیں : اے ہمارے رب ! ہمیں ہماری بیویوں اور ہماری اولاد کی طرف سے آنکھوں کی ٹھنڈک عطا فرما ، اور ہمیں پرہیزگاروں کا پیشوا بنا دے ۔
انہی لوگوں کو جنت میں بلند ترین محلات ان کے صبر کرنے کی جزا کے طور پر بخشے جائیں گے اور وہاں دعائے خیر اور سلام کے ساتھ ان کا استقبال کیا جائے گا ۔
یہ اس میں ہمیشہ رہنے والے ہیں وہ بلند محلات جنت بہترین قرار گاہ اور عمدہ قیام گاہ ہیں ۔
فرما دیجئے : میرے رب کو تمہاری کوئی پرواہ نہیں اگر تم اس کی عبادت نہ کرو ، پس واقعی تم نے اسے جھٹلایا ہے تو اب یہ جھٹلانا تمہارے لئے دائمی عذاب بنا رہے گا ۔
طا ، سین ، میم حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ۔
یہ حق کو واضح کرنے والی کتاب کی آیتیں ہیں ۔
اے حبیب مکرم ! شاید آپ اس غم میں اپنی جان عزیز ہی دے بیٹھیں گے کہ وہ ایمان نہیں لاتے ۔
اگر ہم چاہیں تو ان پر آسمان سے ایسی نشانی اتار دیں کہ ان کی گردنیں اس کے آگے جھکی رہ جائیں ۔
اور ان کے پاس خدائے رحمان کی جانب سے کوئی نئی نصیحت نہیں آتی مگر وہ اس سے روگرداں ہو جاتے ہیں ۔
سو بیشک وہ حق کو جھٹلا چکے پس عنقریب انہیں اس امر کی خبریں پہنچ جائیں گی جس کا وہ مذاق اڑایا کرتے تھے ۔
اور کیا انہوں نے زمین کی طرف نگاہ نہیں کی کہ ہم نے اس میں کتنی ہی نفیس چیزیں اگائی ہیں ۔
بیشک اس میں ضرور قدرت الٰہیہ کی نشانی ہے اور ان میں سے اکثر لوگ ایمان لانے والے نہیں ہیں ۔
اور یقینا آپ کا رب ہی تو غالب ، مہربان ہے ۔
اور وہ واقعہ یاد کیجئے جب آپ کے رب نے موسٰی علیہ السلام کو ندا دی کہ تم ظالموں کی قوم کے پاس جاؤ ۔
یعنی قوم فرعون کے پاس ، کیا وہ اللہ سے نہیں ڈرتے ۔
موسٰی علیہ السلام نے عرض کیا : اے رب ! میں ڈرتا ہوں کہ وہ مجھے جھٹلا دیں گے ۔
اور ایسے ناسازگار ماحول میں میرا سینہ تنگ ہوجاتا ہے اور میری زبان روانی سے نہیں چلتی سو ہارون علیہ السلام کی طرف بھی جبرائیل علیہ السلام کو وحی کے ساتھ بھیج دے تاکہ وہ میرا معاون بن جائے ۔
اور ان کا میرے اوپر قبطی کو مار ڈالنے کا ایک الزام بھی ہے سو میں ڈرتا ہوں کہ وہ مجھے قتل کر ڈالیں گے ۔
ارشاد ہوا : ہرگز نہیں ، پس تم دونوں ہماری نشانیاں لے کر جاؤ بیشک ہم تمہارے ساتھ ہر بات سننے والے ہیں ۔
پس تم دونوں فرعون کے پاس جاؤ اور کہو : ہم سارے جہانوں کے پروردگار کے بھیجے ہوئے رسول ہیں ۔
ہمارا مدعا یہ ہے کہ تو بنی اسرائیل کو آزادی دے کر ہمارے ساتھ بھیج دے ۔
فرعون نے کہا : کیا ہم نے تمہیں اپنے یہاں بچپن کی حالت میں پالا نہیں تھا اور تم نے اپنی عمر کے کتنے ہی سال ہمارے اندر بسر کئے تھے ۔
اور پھر تم نے اپنا وہ کام کر ڈالا جو تم نے کیا تھا یعنی ایک قبطی کو قتل کر دیا اور تم ناشکر گزاروں میں سے ہو ہماری پرورش اور احسانات کو بھول گئے ہو ۔
موسٰی علیہ السلام نے فرمایا : جب میں نے وہ کام کیا میں بے خبر تھا کہ کیا ایک گھونسے سے اس کی موت بھی واقع ہو سکتی ہے ۔
پھر میں اس وقت تمہارے دائرہ اختیار سے نکل گیا جب میں تمہارے ارادوں سے خوفزدہ ہوا پھر میرے رب نے مجھے حکم نبوت بخشا اور بالآخر مجھے رسولوں میں شامل فرما دیا ۔
اور کیا وہ کوئی بھلائی ہے جس کا تو مجھ پر احسان جتا رہا ہے اس کا سبب بھی یہ تھا کہ تو نے میری پوری قوم بنی اسرائیل کو غلام بنا رکھا تھا ۔
فرعون نے کہا : سارے جہانوں کا پروردگار کیا چیز ہے ۔
موسٰی علیہ السلام نے فرمایا : وہ جملہ آسمانوں کا اور زمین کا اور اس ساری کائنات کا رب ہے جو ان دونوں کے درمیان ہے اگر تم یقین کرنے والے ہو ۔
اس نے ان لوگوں سے کہا جو اس کے گرد بیٹھے تھے : کیا تم سن نہیں رہے ہو ۔
موسٰی علیہ السلام نے مزید کہا کہ وہی تمہارا بھی رب ہے اور تمہارے اگلے باپ دادوں کا بھی رب ہے ۔
فرعون نے کہا : بیشک تمہارا رسول جو تمہاری طرف بھیجا گیا ہے ضرور دیوانہ ہے ۔
موسٰی علیہ السلام نے کہا : وہ مشرق اور مغرب اور اس ساری کائنات کا رب ہے جو ان دونوں کے درمیان ہے اگر تم کچھ عقل رکھتے ہو ۔
فرعون نے کہا : اے موسٰی ! اگر تم نے میرے سوا کسی اور کو معبود بنایا تو میں تم کو ضرور گرفتار کر کے قیدیوں میں شامل کر دوں گا ۔
موسٰی علیہ السلام نے فرمایا : اگرچہ میں تیرے پاس کوئی واضح چیز بطور معجزہ بھی لے آؤں ۔
فرعون نے کہا : تم اسے لے آؤ اگر تم سچے ہو ۔
پس موسیٰ علیہ السلام نے اپنا عصا زمین پر ڈال دیا وہ اسی وقت واضح طور پر اژدھا بن گیا ۔
اور موسٰی علیہ السلام نے اپنا ہاتھ بغل میں ڈال کر باہر نکالا تو وہ اسی وقت دیکھنے والوں کے لئے چمک دار سفید ہوگیا ۔
فرعون نے اپنے ارد گرد بیٹھے ہوئے سرداروں سے کہا : بلاشبہ یہ بڑا دانا جادوگر ہے ۔
یہ چاہتا ہے کہ تمہیں اپنے جادو کے زور سے تمہارے ملک سے باہر نکال دے پس تم اب اس کے بارے میں کیا رائے دیتے ہو ۔
وہ بولے کہ تو اسے اور اس کے بھائی ہارون کے حکم سزا سنانے کو مؤخر کر دے اور تمام شہروں میں جادوگروں کو بلانے کے لئے ہرکارے بھیج دے ۔
وہ تیرے پاس ہر بڑے ماہر فن جادوگر کو لے آئیں ۔
پس سارے جادوگر مقررہ دن کے معینہ وقت پر جمع کر لئے گئے ۔
اور فرعون کی طرف سے لوگوں کو کہا گیا کہ تم اس موقع پر جمع ہونے والے ہو ۔
تاکہ ہم جادوگروں کے دین کی پیروی کر سکیں اگر وہ موسٰی اور ہارون پر غالب آگئے ۔
پھر جب وہ جادوگر آگئے تو انہوں نے فرعون سے کہا : کیا ہمارے لئے کوئی اجرت بھی مقرر ہے اگر ہم مقابلہ میں غالب ہو جائیں ۔
فرعون نے کہا : ہاں بیشک تم اسی وقت اجرت والوں کی بجائے میرے قربت والوں میں شامل ہو جاؤ گے اور قربت کا درجہ اجرت سے کہیں بلند ہے ۔
موسٰی علیہ السلام نے ان جادوگروں سے فرمایا : تم وہ جادو کی چیزیں ڈال دو جو تم ڈالنے والے ہو ۔
تو انہوں نے اپنی رسیاں اور اپنی لاٹھیاں ڈال دیں اور کہنے لگے : فرعون کی عزت کی قسم ! ہم ضرور غالب ہوں گے ۔
پھر موسٰی علیہ السلام نے اپنا ڈنڈا ڈال دیا تو وہ اژدھا بن کر فورا ان چیزوں کو نگلنے لگا جو انہوں نے فریب کاری سے اپنی اصل حقیقت سے پھیر رکھی تھیں ۔
پس سارے جادوگر سجدہ کرتے ہوئے گر پڑے ۔
وہ کہنے لگے : ہم سارے جہانوں کے پروردگار پر ایمان لے آئے ۔
جو موسٰی اور ہارون علیہما السلام کا رب ہے ۔
فرعون نے کہا : تم اس پر ایمان لے آئے ہو قبل اس کے کہ میں تمہیں اجازت دیتا ، بیشک یہ موسٰی علیہ السلام ہی تمہارا بڑا استاد ہے جس نے تمہیں جادو سکھایا ہے ، تم جلد ہی اپنا انجام معلوم کر لو گے ، میں ضرور ہی تمہارے ہاتھ اور تمہارے پاؤں الٹی طرف سے کاٹ ڈالوں گا اور تم سب کو یقینا سولی پر چڑھا دوں گا ۔
انہوں نے کہا : اس میں کوئی نقصان نہیں ، بیشک ہم اپنے رب کی طرف پلٹنے والے ہیں ۔
ہم قوی امید رکھتے ہیں کہ ہمارا رب ہماری خطائیں معاف فرما دے گا ، اس وجہ سے کہ اب ہم ہی سب سے پہلے ایمان لانے والے ہیں ۔
اور ہم نے موسٰی علیہ السلام کی طرف وحی بھیجی کہ تم میرے بندوں کو راتوں رات یہاں سے لے جاؤ بیشک تمہارا تعاقب کیا جائے گا ۔
پھر فرعون نے شہروں میں ہرکارے بھیج دئیے ۔
اور کہا : بیشک یہ بنی اسرائیل تھوڑی سی جماعت ہے ۔
اور بلاشبہ وہ ہمیں غصہ دلا رہے ہیں ۔
اور یقینا ہم سب بھی مستعد اور چوکس ہیں ۔
پس ہم نے ان فرعونیوں کو باغوں اور چشموں سے نکال باہر کیا ۔
اور خزانوں اور نفیس قیام گاہوں سے بھی نکال دیا ۔
ہم نے اسی طرح کیا اور ہم نے بنی اسرائیل کو ان سب چیزوں کا وارث بنا دیا ۔
پھر سورج نکلتے وقت ان فرعونیوں نے ان کا تعاقب کیا ۔
پھر جب دونوں جماعتیں آمنے سامنے ہوئیں تو موسٰی علیہ السلام کے ساتھیوں نے کہا : اب ہم ضرور پکڑے گئے ۔
موسٰی علیہ السلام نے فرمایا : ہرگز نہیں ، بیشک میرے ساتھ میرا رب ہے وہ ابھی مجھے راہ نجات دکھا دے گا ۔
پھر ہم نے موسٰی علیہ السلام کی طرف وحی بھیجی کہ اپنا عصا دریا پر مارو ، پس دریا بارہ حصوں میں پھٹ گیا اور ہر ٹکڑا زبردست پہاڑ کی مانند ہو گیا ۔
اور ہم نے دوسروں یعنی فرعون اور اس کے ساتھیوں کو اس جگہ کے قریب کر دیا ۔
اور ہم نے موسٰی علیہ السلام کو بھی نجات بخشی اور ان سب لوگوں کو بھی جو ان کے ساتھ تھے ۔
پھر ہم نے دوسروں یعنی فرعونیوں کو غرق کر دیا ۔
بیشک اس واقعہ میں قدرت الٰہیہ کی بڑی نشانی ہے ، اور ان میں سے اکثر لوگ مومن نہ تھے ۔
اور بیشک آپ کا رب ہی یقینا غالب رحمت والا ہے ۔
اور آپ ان پر ابراہیم علیہ السلام کا قصہ بھی پڑھ کر سنا دیں ۔
جب انہوں نے اپنے باپ اور اپنی قوم سے فرمایا : تم کس چیز کو پوجتے ہو ۔
انہوں نے کہا : ہم بتوں کی پرستش کرتے ہیں اور ہم انہی کی عبادت و خدمت کے لئے جمے رہنے والے ہیں ۔
ابراہیم علیہ السلام نے فرمایا : کیا وہ تمہیں سنتے ہیں جب تم ان کو پکارتے ہو ۔
یا وہ تمہیں نفع پہنچاتے ہیں یا نقصان پہنچاتے ہیں ۔
وہ بولے : یہ تو معلوم نہیں لیکن ہم نے اپنے باپ دادا کو ایسا ہی کرتے پایا تھا ۔
ابراہیم علیہ السلام نے فرمایا : کیا تم نے کبھی ان کی حقیقت میں غور کیا ہے جن کی تم پرستش کرتے ہو ۔
تم اور تمہارے اگلے آباء و اجداد الغرض کسی نے بھی سوچا ۔
پس وہ سب بت میرے دشمن ہیں سوائے تمام جہانوں کے رب کے وہی میرا معبود ہے ۔
وہ جس نے مجھے پیدا کیا سو وہی مجھے ہدایت فرماتا ہے ۔
اور وہی ہے جو مجھے کھلاتا اور پلاتا ہے ۔
اور جب میں بیمار ہو جاتا ہوں تو وہی مجھے شفا دیتا ہے ۔
اور وہی مجھے موت دے گا پھر وہی مجھے دوبارہ زندہ فرمائے گا ۔
اور اسی سے میں امید رکھتا ہوں کہ روز قیامت وہ میری خطائیں معاف فرما دے گا ۔
اے میرے رب ! مجھے علم و عمل میں کمال عطا فرما اور مجھے اپنے قرب خاص کے سزاواروں میں شامل فرما لے ۔
اور میرے لئے بعد میں آنے والوں میں بھی ذکر خیر اور قبولیت جاری فرما ۔
اور مجھے نعمتوں والی جنت کے وارثوں میں سے بنا دے ۔
اور میرے باپ کو بخش دے بیشک وہ گمراہوں میں سے تھا ۔
اور مجھے اس دن رسوا نہ کرنا جس دن لوگ قبروں سے اٹھائے جائیں گے ۔
جس دن نہ کوئی مال نفع دے گا اور نہ اولاد ۔
مگر وہی شخص نفع مند ہوگا جو اللہ کی بارگاہ میں سلامتی والے بے عیب دل کے ساتھ حاضر ہوا ۔
اور اس دن جنت پرہیزگاروں کے قریب کر دی جائے گے ۔
اور دوزخ گمراہوں کے سامنے ظاہر کر دی جائے گی ۔
اور ان سے کہا جائے گا : وہ بت کہاں ہیں جنہیں تم پوجتے تھے ۔
اللہ کے سوا ، کیا وہ تمہاری مدد کرسکتے ہیں یا خود اپنی مدد کرسکتے ہیں ؟ کہ اپنے آپ کو دوزخ سے بچالیں ۔
سو وہ بت بھی اس دوزخ میں اوندھے منہ گرا دیئے جائیں گے اور گمراہ لوگ بھی ۔
اور ابلیس کی ساری فوجیں بھی واصل جہنم ہوں گی ۔
وہ گمراہ لوگ اس دوزخ میں باہم جھگڑا کرتے ہوئے کہیں گے ۔
اللہ کی قسم ! ہم کھلی گمراہی میں تھے ۔
جب ہم تمہیں سب جہانوں کے رب کے برابر ٹھہراتے تھے ۔
اور ہم کو ان مجرموں کے سوا کسی نے گمراہ نہیں کیا ۔
سو آج نہ کوئی ہماری سفارش کرنے والا ہے ۔
اور نہ کوئی گرم جوش دوست ہے ۔
سو کاش ہمیں ایک بار دنیا میں پلٹنا نصیب ہو جاتا تو ہم مومن ہوجاتے ۔
بیشک اس واقعہ میں قدرت الٰہیہ کی بڑی نشانی ہے ، اور ان کے اکثر لوگ مومن نہ تھے ۔
اور بیشک آپ کا رب ہی یقینا غالب رحمت والا ہے ۔
نوح علیہ السلام کی قوم نے بھی پیغمبروں کو جھٹلایا ۔
جب ان سے ان کے قومی بھائی نوح علیہ السلام نے فرمایا : کیا تم اللہ سے ڈرتے نہیں ہو ۔
بیشک میں تمہارے لئے امانت دار رسول بن کر آیا ہوں ۔
سو تم اللہ سے ڈرو اور میری اطاعت کرو ۔
اور میں تم سے اس تبلیغ حق پر کوئی معاوضہ نہیں مانگتا ، میرا اجر تو صرف سب جہانوں کے رب کے ذمہ ہے ۔
پس تم اللہ سے ڈرو اور میری فرمانبرادری کرو ۔
وہ بولے : کیا ہم تم پر ایمان لے آئیں حالانکہ تمہاری پیروی معاشرے کے انتہائی نچلے اور حقیر طبقات کے لوگ کر رہے ہیں ۔
نوح علیہ السلام نے فرمایا : میرے علم کو ان کے پیشہ وارانہ کاموں سے کیا سروکار ۔
ان کا حساب تو صرف میرے رب ہی کے ذمہ ہے ۔ کاش ! تم سمجھتے کہ حقیقی عزت و ذلت کیا ہے ۔
اور میں مومنوں کو دھتکارنے والا نہیں ہوں ۔
میں تو فقط کھلا ڈر سنانے والا ہوں ۔
وہ بولے : اے نوح ! اگر تم ان باتوں سے باز نہ آئے تو تمہیں یقینا سنگ سار کر دیا جائے گا ۔
نوح علیہ السلام نے عرض کیا : اے میرے رب ! میری قوم نے مجھے جھٹلا دیا ۔
پس تو میرے اور ان کے درمیان فیصلہ فرما دے اور مجھے اور ان مومنوں کو جو میرے ساتھ ہیں نجات دے دے ۔
پس ہم نے ان کو اور جو ان کے ساتھ بھری ہوئی کشتی میں سوار تھے نجات دے دی ۔
پھر اس کے بعد ہم نے باقی ماندہ لوگوں کو غرق کر دیا ۔
بیشک اس واقعہ میں قدرت الٰہیہ کی بڑی نشانی ہے اور ان کے اکثر لوگ مومن نہ تھے ۔
اور بیشک آپ کا رب ہی یقینا غالب رحمت والا ہے ۔
قوم عاد نے بھی پیغمبروں کو جھٹلایا ۔
جب ان سے ان کے قومی بھائی ھود علیہ السلام نے فرمایا : کیا تم اللہ سے ڈرتے نہیں ہو ۔
بیشک میں تمہارے لئے امانت دار رسول بن کر آیا ہوں ۔
سو تم اللہ سے ڈرو اور میری اطاعت کرو ۔
اور میں تم سے اس تبلیغ حق پر کوئی معاوضہ نہیں مانگتا ، میرا اجر تو فقط تمام جہانوں کے رب کے ذمہ ہے ۔
کیا تم ہر اونچی جگہ پر ایک یادگار تعمیر کرتے ہو محض تفاخر اور فضول مشغلوں کے لئے ۔
اور تم تالابوں والے مضبوط محلات بناتے ہو اس امید پر کہ تم دنیا میں ہمیشہ رہو گے ۔
اور جب تم کسی کی گرفت کرتے ہو تو سخت ظالم و جابر بن کر گرفت کرتے ہو ۔
سو تم اللہ سے ڈرو اور میری فرمانبرداری اختیار کرو ۔
اور اس اللہ سے ڈرو جس نے تمہاری ان چیزوں سے مدد کی جو تم جانتے ہو ۔
اس نے تمہاری چوپایہ جانوروں اور اولاد سے مدد فرمائی ۔
اور باغات اور چشموں سے بھی ۔
بیشک میں تم پر ایک زبردست دن کے عذاب کا خوف رکھتا ہوں ۔
وہ بولے : ہمارے حق میں برابر ہے خواہ تم نصیحت کرو یا نصیحت کرنے والوں میں نہ بنو ہم نہیں مانیں گے ۔
یہ اور کچھ نہیں مگر صرف پہلے لوگوں کی عادات و اطوار ہیں جنہیں ہم چھوڑ نہیں سکتے ۔
اور ہم پر عذاب نہیں کیا جائے گا ۔
سو انہوں نے اس کو یعنی ھود علیہ السلام کو جھٹلا دیا پس ہم نے انہیں ہلاک کر ڈالا ، بیشک اس قصہ میں قدرت الٰہیہ کی بڑی نشانی ہے ، اور ان میں سے اکثر لوگ مومن نہ تھے ۔
اور بیشک آپ کا رب ہی یقینا غالب رحمت والا ہے ۔
قوم ثمود نے بھی پیغمبروں کو جھٹلایا ۔
جب ان سے ان کے قومی بھائی صالح علیہ السلام نے فرمایا : کیا تم اللہ سے ڈرتے نہیں ہو ۔
بیشک میں تمہارے لئے امانت دار رسول بن کر آیا ہوں ۔
پس تم اللہ سے ڈرو اور میری اطاعت کرو ۔
اور میں تم سے اس تبلیغ حق پر کچھ معاوضہ طلب نہیں کرتا ، میرا اجر تو صرف سارے جہانوں کے پروردگار کے ذمہ ہے ۔
کیا تم ان نعمتوں میں جو یہاں تمہیں میسر ہیں ہمیشہ کے لئے امن و اطمینان سے چھوڑ دیئے جاؤ گے ۔
یعنی یہاں کے باغوں اور چشموں میں ۔
اور کھیتوں اور کھجوروں میں جن کے خوشے نرم و نازک ہوتے ہیں ۔
اور تم سنگ تراشی کی مہارت کے ساتھ پہاڑوں میں تراش تراش کر مکانات بناتے ہو ۔
پس تم اللہ سے ڈرو اور میری اطاعت کرو ۔
اور حد سے تجاوز کرنے والوں کا کہنا نہ مانو ۔
جو زمین میں فساد پھیلاتے ہیں اور معاشرہ کی اصلاح نہیں کرتے ۔
وہ بولے کہ تم تو فقط جادو زدہ لوگوں میں سے ہو ۔
تم تو محض ہمارے جیسے بشر ہو ، پس تم کوئی نشانی لے آؤ اگر تم سچے ہو ۔
صالح علیہ السلام نے فرمایا : وہ نشانی یہ اونٹنی ہے پانی کا ایک وقت اس کے لئے مقرر ہے اور ایک مقررہ دن تمہارے پانی کی باری ہے ۔
اور اسے برائی کے ارادہ سے ہاتھ مت لگانا ورنہ بڑے سخت دن کا عذاب تمہیں آپکڑے گا ۔
پھر انہوں نے اس کی کونچیں کاٹ ڈالیں سو اسے ہلاک کر دیا پھر وہ اپنے کئے پر پشیمان ہو گئے ۔
سو انہیں عذاب نے آپکڑا ، بیشک اس واقعہ میں بڑی نشانی ہے ، اور ان میں سے اکثر لوگ مومن نہ تھے ۔
اور بیشک آپ کا رب ہی بڑا غالب رحمت والا ہے ۔
قوم لوط نے بھی پیغمبروں کو جھٹلایا ۔
جب ان سے ان کے قومی بھائی لوط علیہ السلام نے فرمایا : کیا تم اللہ سے ڈرتے نہیں ہو ۔
بیشک میں تمہارے لئے امانت دار رسول بن کر آیا ہوں ۔
پس تم اللہ سے ڈرو اور میری اطاعت اختیار کرو ۔
اور میں تم سے اس تبلیغ حق پر کوئی اجرت طلب نہیں کرتا ، میرا اجر تو صرف تمام جہانوں کے رب کے ذمہ ہے ۔
کیا تم سارے جہان والوں میں سے صرف مردوں ہی کے پاس اپنی شہوانی خواہشات پوری کرنے کے لئے آتے ہو ۔
اور اپنی بیویوں کو چھوڑ دیتے ہو جو تمہارے رب نے تمہارے لئے پیدا کی ہیں ، بلکہ تم سرکشی میں حد سے نکل جانے والے لوگ ہو ۔
وہ بولے : اے لوط ! اگر تم ان باتوں سے باز نہ آئے تو تم ضرور شہر بدر کئے جانے والوں میں سے ہو جاؤ گے ۔
لوط علیہ السلام نے فرمایا : بیشک میں تمہارے عمل سے بیزار ہونے والوں میں سے ہوں ۔
اے رب ! تو مجھے اور میرے گھر والوں کو اس کام کے وبال سے نجات عطا فرما جو یہ کر رہے ہیں ۔
پس ہم نے ان کو اور ان کے سب گھر والوں کو نجات عطا فرما دی ۔
سوائے ایک بوڑھی عورت کے جو پیچھے رہ جانے والوں میں تھی ۔
پھر ہم نے دوسروں کو ہلاک کر دیا ۔
اور ہم نے ان پر پتھروں کی بارش برسائی سو ڈرائے ہوئے لوگوں کی بارش کتنی تباہ کن تھی ۔
بیشک اس واقعہ میں بڑی نشانی ہے اور ان کے اکثر لوگ مومن نہ تھے ۔
اور بیشک آپ کا رب ہی بڑا غالب رحمت والا ہے ۔
باشندگان ایکہ یعنی جنگل کے رہنے والوں نے بھی رسولوں کو جھٹلایا ۔
جب ان سے شعیب علیہ السلام نے فرمایا : کیا تم اللہ سے ڈرتے نہیں ہو ۔
بیشک میں تمہارے لئے امانت دار رسول بن کر آیا ہوں ۔
پس تم اللہ سے ڈرو اور میری فرمانبرداری اختیار کرو ۔
اور میں تم سے اس تبلیغ حق پر کوئی اجرت نہیں مانگتا ، میرا اجر تو صرف تمام جہانوں کے رب کے ذمہ ہے ۔
تم پیمانہ پورا بھرا کرو اور لوگوں کے حقوق کو نقصان پہنچانے والے نہ بنو ۔
اور سیدھی ترازو سے تولا کرو ۔
اور لوگوں کو ان کی چیزیں کم تول کے ساتھ مت دیا کرو اور ملک میں ایسی اخلاقی ، مالی اور سماجی خیانتوں کے ذریعے فساد انگیزی مت کرتے پھرو ۔
اور اس اللہ سے ڈرو جس نے تم کو اور پہلی امتوں کو پیدا فرمایا ۔
وہ کہنے لگے : اے شعیب ! تم تو محض جادو زدہ لوگوں میں سے ہو ۔
اور تم فقط ہمارے جیسے بشر ہی تو ہو اور ہم تمہیں یقینا جھوٹے لوگوں میں سے خیال کرتے ہیں ۔
پس تم ہمارے اوپر آسمان کا کوئی ٹکڑا گرا دو اگر تم سچے ہو ۔
شعیب علیہ السلام نے فرمایا : میرا رب ان کارستانیوں کو خوب جاننے والا ہے جو تم انجام دے رہے ہو ۔
سو انہوں نے شعیب علیہ السلام کو جھٹلا دیا پس انہیں سائبان کے دن کے عذاب نے آپکڑا ، بیشک وہ زبردست دن کا عذاب تھا ۔
بیشک اس واقعہ میں بڑی نشانی ہے اور ان کے اکثر لوگ مومن نہ تھے ۔ ۔
اور بیشک آپ کا رب ہی بڑا غالب رحمت والا ہے ۔
اور بیشک یہ قرآن سارے جہانوں کے رب کا نازل کردہ ہے ۔
اسے روح الامین جبرائیل علیہ السلام لے کر اترا ہے ۔
آپ کے قلب انور پر تاکہ آپ نافرمانوں کو ڈر سنانے والوں میں سے ہو جائیں ۔
اس کا نزول فصیح عربی زبان میں ہوا ہے ۔
اور بیشک یہ پہلی امتوں کے صحیفوں میں بھی مذکور ہے ۔
اور کیا ان کے لئے صداقت قرآن اور صداقت نبوت محمدی صلی اللہ علیہ وآلہ وسلم کی یہ دلیل کافی نہیں ہے کہ اسے بنی اسرائیل کے علماء بھی جانتے ہیں ۔
اور اگر ہم اسے غیر عربی لوگوں یعنی عجمیوں میں سے کسی پر نازل کرتے ۔
سو وہ اس کو ان لوگوں پر پڑھتا تو بھی یہ لوگ اس پر ایمان لانے والے نہ ہوتے ۔
اس طرح ہم نے اس کے انکار کو مجرموں کے دلوں میں پختگی سے داخل کر دیا ہے ۔
وہ اس پر ایمان نہیں لائیں گے یہاں تک کہ درد ناک عذاب دیکھ لیں ۔
پس وہ عذاب انہیں اچانک آپہنچے گا اور انہیں شعور بھی نہ ہوگا ۔
تب وہ کہیں گے : کیا ہمیں مہلت دی جائے گی ۔
کیا یہ ہمارے عذاب میں جلدی کے طلب گار ہیں ۔
بھلا بتائیے اگر ہم انہیں برسوں فائدہ پہنچاتے رہیں ۔
پھر ان کے پاس وہ عذاب آپہنچے جس کا ان سے وعدہ کیا جار ہا ہے ۔
تو وہ چیزیں ان سے عذاب کو دفع کرنے میں کیا کام آئیں گی جن سے وہ فائدہ اٹھاتے رہے تھے ۔
اور ہم نے سوائے ان بستیوں کے جن کے لئے ڈرانے والے آچکے تھے کسی بستی کو ہلاک نہیں کیا ۔
اور یہ بھی نصیحت کے لئے اور ہم ظالم نہ تھے ۔
اور شیطان اس قرآن کو لے کرنہیں اترے ۔
نہ یہ ان کے لئے سزاوار ہے اور نہ وہ اس کی طاقت رکھتے ہیں ۔
بیشک وہ اس کلام کے سننے سے روک دیئے گئے ہیں ۔
پس اے بندے ! تو اللہ کے ساتھ کسی دوسرے معبود کو نہ پوجا کر ورنہ تو عذاب یافتہ لوگوں میں سے ہو جائے گا ۔
اور اے حبیب مکرم ! آپ اپنے قریبی رشتہ داروں کو ہمارے عذاب سے ڈرائیے ۔
اور آپ اپنا بازوئے رحمت و شفقت ان مومنوں کے لئے بچھا دیجئے جنہوں نے آپ کی پیروی اختیار کر لی ہے ۔
پھر اگر وہ آپ کی نافرمانی کریں تو آپ فرما دیجئے کہ میں ان اعمال بد سے بیزار ہوں جو تم انجام دے رہے ہو ۔
اور بڑے غالب مہربان رب پر بھروسہ رکھیے ۔
جو آپ کو رات کی تنہائیوں میں بھی دیکھتا ہے جب آپ نماز تہجد کے لئے قیام کرتے ہیں ۔
اور سجدہ گزاروں میں بھی آپ کا پلٹنا دیکھتا رہتا ہے ۔
بیشک وہ خوب سننے والا جاننے والا ہے ۔
کیا میں تمہیں بتاؤں کہ شیاطین کس پر اترتے ہیں ۔
وہ ہر جھوٹے بہتان طراز گناہگار پر اترا کرتے ہیں ۔
جو سنی سنائی باتیں ان کے کانوں میں ڈال دیتے ہیں اور ان میں سے اکثر جھوٹے ہوتے ہیں ۔
اور شاعروں کی پیروی بہکے ہوئے لوگ ہی کرتے ہیں ۔
کیا تو نے نہیں دیکھا کہ وہ شعراء ہر وادئ خیال میں یونہی سرگرداں پھرتے رہتے ہیں انہیں حق میں سچی دلچسپی اور سنجیدگی نہیں ہوتی بلکہ فقط لفظی و فکری جولانیوں میں مست اور خوش رہتے ہیں ۔
اور یہ کہ وہ ایسی باتیں کہتے ہیں جنہیں خود کرتے نہیں ہیں ۔
سوائے ان شعراء کے جو ایمان لائے اور نیک عمل کرتے رہے اور اللہ کو کثرت سے یاد کرتے رہے یعنی اللہ اور رسول صلی اللہ علیہ وآلہ وسلم کے مدح خواں بن گئے اور اپنے اوپر ظلم ہونے کے بعد ظالموں سے بزبان شعر انتقام لیا اور اپنے کلام کے ذریعے اسلام اور مظلوموں کا دفاع کیا بلکہ ان کاجوش بڑھایا تو یہ شاعری مذموم نہیں ، اور وہ لوگ جنہوں نے ظلم کیا عنقریب جان لیں گے کہ وہ مرنے کے بعد کونسی پلٹنے کی جگہ پلٹ کر جاتے ہیں ۔
طا ، سین حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ، یہ قرآن اور روشن کتاب کی آیتیں ہیں ۔
جو ہدایت ہے اور ایسے ایمان والوں کے لئے خوشخبری ہے ۔
جو نماز قائم کرتے ہیں اور زکوٰۃ ادا کرتے ہیں اور وہی ہیں جو آخرت پر بھی یقین رکھتے ہیں ۔
بیشک جو لوگ آخرت پر ایمان نہیں رکھتے ہم نے ان کے اعمال بد ان کی نگاہوں میں خوش نما کر دیئے ہیں سو وہ گمراہی میں سرگرداں رہتے ہیں ۔
یہی وہ لوگ ہیں جن کے لئے برا عذاب ہے اور یہی لوگ آخرت میں سب سے زیادہ نقصان اٹھانے والے ہیں ۔
اور بیشک آپ کو یہ قرآن بڑے حکمت والے ، علم والے رب کی طرف سے سکھایا جا رہا ہے ۔
وہ واقعہ یاد کریں جب موسٰی علیہ السلام نے اپنی اہلیہ سے فرمایا کہ میں نے ایک آگ دیکھی ہے یا مجھے ایک آگ میں شعلۂ انس و محبت نظر آیا ہے ، عنقریب میں تمہارے پاس اس میں سے کوئی خبر لاتا ہوں جس کے لئے مدت سے دشت و بیاباں میں پھر رہے ہیں یا تمہیں بھی اس میں سے کوئی چمکتا ہوا انگارا لا دیتا ہوں تاکہ تم بھی اس کی حرارت سے تپ اٹھو ۔
پھر جب وہ اس کے پاس آپہنچے تو آواز دی گئی کہ بابرکت ہے جو اس آگ میں اپنے حجاب نور کی تجلی فرما رہا ہے اور وہ بھی جو اس کے آس پاس الوہی جلووں کے پرتو میں ہے ، اور اللہ ہر قسم کے جسم و مثال سے پاک ہے جو سارے جہانوں کا رب ہے ۔
اے موسٰی ! بیشک وہ جلوہ فرمانے والا میں ہی اللہ ہوں جو نہایت غالب حکمت والا ہے ۔
اور اے موسٰی ! اپنی لاٹھی زمین پر ڈال دو ، پھر جب موسٰی نے لاٹھی کو زمین پر ڈالنے کے بعد اسے دیکھا کہ سانپ کی مانند تیز حرکت کر رہی ہے تو فطری رد عمل کے طور پر پیٹھ پھیر کر بھاگے اور پیچھے مڑ کر بھی نہ دیکھا ، ارشاد ہوا : اے موسٰی ! خوف نہ کرو بیشک پیغمبر میرے حضور ڈرا نہیں کرتے ۔
مگر جس نے ظلم کیا پھر برائی کے بعد اسے نیکی سے بدل دیا تو بیشک میں بڑا بخشنے والا نہایت مہربان ہوں ۔
اور تم اپنا ہاتھ اپنے گریبان کے اندر ڈالو وہ بغیر کسی عیب کے سفید چمک دار ہو کر نکلے گا ، یہ دونوں اللہ کی نو نشانیوں میں سے ہیں انہیں لے کر فرعون اور اس کی قوم کے پاس جاؤ ۔ بیشک وہ نافرمان قوم ہیں ۔
پھر جب ان کے پاس ہماری نشانیاں واضح اور روشن ہو کر پہنچ گئیں تو وہ کہنے لگے کہ یہ کھلا جادو ہے ۔
اور انہوں نے ظلم اور تکبر کے طور پر ان کا سراسر انکار کر دیا حالانکہ ان کے دل ان نشانیوں کے حق ہونے کا یقین کر چکے تھے ۔ پس آپ دیکھئے کہ فساد بپا کرنے والوں کا کیسا برا انجام ہوا ۔
اور بیشک ہم نے داؤد اور سلیمان علیہما السلام کو غیر معمولی علم عطا کیا ، اور دونوں نے کہا کہ ساری تعریفیں اللہ ہی کے لئے ہیں جس نے ہمیں اپنے بہت سے مومن بندوں پر فضیلت بخشی ہے ۔
اور سلیمان علیہ السلام ، داؤد علیہ السلام کے جانشین ہوئے اور انہوں نے کہا : اے لوگو ! ہمیں پرندوں کی بولی بھی سکھائی گئی ہے اور ہمیں ہر چیز عطا کی گئی ہے ۔ بیشک یہ اللہ کا واضح فضل ہے ۔
اور سلیمان علیہ السلام کے لئے ان کے لشکر جنوں اور انسانوں اور پرندوں کی تمام جنسوں میں سے جمع کئے گئے تھے ، چنانچہ وہ بغرض نظم و تربیت ان کی خدمت میں روکے جاتے تھے ۔
یہاں تک کہ جب وہ لشکر چیونٹیوں کے میدان پر پہنچے تو ایک چیونٹی کہنے لگی : اے چیونٹیو ! اپنی رہائش گاہوں میں داخل ہو جاؤ کہیں سلیمان علیہ السلام اور ان کے لشکر تمہیں کچل نہ دیں اس حال میں کہ انہیں خبر بھی نہ ہو ۔
تو وہ یعنی سلیمان علیہ السلام اس چیونٹی کی بات سے ہنسی کے ساتھ مسکرائے اور عرض کیا : اے پروردگار ! مجھے اپنی توفیق سے اس بات پر قائم رکھ کہ میں تیری اس نعمت کا شکر بجا لاتا رہوں جو تو نے مجھ پر اور میرے والدین پر انعام فرمائی ہے اور میں ایسے نیک عمل کرتا رہوں جن سے تو راضی ہوتا ہے اور مجھے اپنی رحمت سے اپنے خاص قرب والے نیکوکار بندوں میں داخل فرما لے ۔
اور سلیمان علیہ السلام نے پرندوں کا جائزہ لیا تو کہنے لگے : مجھے کیا ہوا ہے کہ میں ہدہد کو نہیں دیکھ پا رہا یا وہ واقعی غائب ہو گیا ہے ۔
میں اسے بغیر اجازت غائب ہونے پر ضرور سخت سزا دوں گا یا اسے ضرور ذبح کر ڈالوں گا یا وہ میرے پاس اپنے بے قصور ہونے کی واضح دلیل لائے گا ۔
پس وہ تھوڑی ہی دیر باہر ٹھہرا تھا کہ اس نے حاضر ہو کر عرض کیا : مجھے ایک ایسی بات معلوم ہوئی ہے جس پر شاید آپ مطلع نہ تھے اور میں آپ کے پاس ملک سبا سے ایک یقینی خبر لایا ہوں ۔
میں نے وہاں ایک ایسی عورت کو پایا ہے جو ان یعنی ملک سبا کے باشندوں پر حکومت کرتی ہے اور اسے ملکیت و اقتدار میں ہر ایک چیز بخشی گئی ہے اور اس کے پاس بہت بڑا تخت ہے ۔
میں نے اسے اور اس کی قوم کو اللہ کی بجائے سورج کو سجدہ کرتے پایا ہے اور شیطان نے ان کے اعمال بد ان کے لئے خوب خوش نما بنا دیئے ہیں اور انہیں توحید کی راہ سے روک دیا ہے سو وہ ہدایت نہیں پا رہے ۔
اس لئے روکے گئے ہیں کہ وہ اس اللہ کے حضور سجدہ ریز نہ ہوں جو آسمانوں اور زمین میں پوشیدہ حقائق اور موجودات کو باہر نکالتا یعنی ظاہر کرتا ہے اور ان سب چیزوں کو جانتا ہے جسے تم چھپاتے ہو اور جسے تم آشکار کرتے ہو ۔
اللہ کے سوا کوئی لائق عبادت نہیں وہی عظیم تخت اقتدار کا مالک ہے ۔
سلیمان علیہ السلام نے فرمایا : ہم ابھی دیکھتے ہیں کیا تو سچ کہہ رہا ہے یا توجھوٹ بولنے والوں سے ہے ۔
میرا یہ خط لے جا اور اسے ان کی طرف ڈال دے پھر ان کے پاس سے ہٹ آپھر دیکھ وہ کس بات کی طرف رجوع کرتے ہیں ۔
ملکہ نے کہا : اے سردارو ! میری طرف ایک نامۂ بزرگ ڈالا گیا ہے ۔
بیشک وہ خط سلیمان علیہ السلام کی جانب سے آیا ہے اور وہ اللہ کے نام سے شروع کیا گیا ہے جو بے حد مہربان بڑا رحم فرمانے والا ہے ۔
اس کامضمون یہ ہے کہ تم لوگ مجھ پر سربلندی کی کوشش مت کرو اور فرمانبردار ہو کر میرے پاس آجاؤ ۔
ملکہ نے کہا : اے دربار والو ! تم مجھے میرے اس معاملہ میں مشورہ دو ، میں کسی کام کا قطعی فیصلہ کرنے والی نہیں ہوں یہاں تک کہ تم میرے پاس حاضر ہو کر اس امر کے موافق یا مخالف گواہی دو ۔
انہوں نے کہا : ہم طاقتور اور سخت جنگ جو ہیں مگر حکم آپ کے اختیار میں ہے سو آپ خود ہی غور کر لیں کہ آپ کیا حکم دیتی ہیں ۔
ملکہ نے کہا : بیشک جب بادشاہ کسی بستی میں داخل ہوتے ہیں تواسے تباہ و برباد کر دیتے ہیں اور وہاں کے باعزت لوگوں کو ذلیل و رسوا کر ڈالتے ہیں اور یہ لوگ بھی اسی طرح کریں گے ۔
اور بیشک میں ان کی طرف کچھ تحفہ بھیجنے والی ہوں پھر دیکھتی ہوں قاصد کیا جواب لے کر واپس لوٹتے ہیں ۔
سو جب وہ قاصد سلیمان علیہ السلام کے پاس آیا تو سلیمان علیہ السلام نے اس سے فرمایا : کیا تم لوگ مال و دولت سے میری مدد کرنا چاہتے ہو ۔ سو جو کچھ اللہ نے مجھے عطا فرمایا ہے اس دولت سے بہتر ہے جو اس نے تمہیں عطا کی ہے بلکہ تم ہی ہو جو اپنے تحفہ سے فرحاں اور نازاں ہو ۔
تو ان کے پاس تحفہ سمیت واپس پلٹ جا سو ہم ان پر ایسے لشکروں کے ساتھ حملہ کرنے آئیں گے جن سے انہیں مقابلہ کی طاقت نہیں ہوگی اور ہم انہیں وہاں سے بے عزت کر کے اس حال میں نکالیں گے کہ وہ قیدی بن کر رسوا ہوں گے ۔
سلیمان علیہ السلام نے فرمایا : اے دربار والو ! تم میں سے کون اس ملکہ کا تخت میرے پاس لا سکتا ہے قبل اس کے کہ وہ لوگ فرمانبردار ہو کر میرے پاس آجائیں ۔
ایک قوی ہیکل جن نے عرض کیا : میں اسے آپ کے پاس لاسکتا ہوں قبل اس کے کہ آپ اپنے مقام سے اٹھیں اور بیشک میں اس کے لانے پر طاقتور اور امانت دار ہوں ۔
پھر ایک ایسے شخص نے عرض کیا جس کے پاس آسمانی کتاب کا کچھ علم تھا کہ میں اسے آپ کے پاس لا سکتا ہوں قبل اس کے کہ آپ کی نگاہ آپ کی طرف پلٹے یعنی پلک جھپکنے سے بھی پہلے ، پھر جب سلیمان علیہ السلام نے اس تخت کو اپنے پاس رکھا ہوا دیکھا تو کہا : یہ میرے رب کا فضل ہے تاکہ وہ مجھے آزمائے کہ آیا میں شکر گزاری کرتا ہوں یا نا شکری ، اور جس نے اللہ کا شکر ادا کیا سو وہ محض اپنی ہی ذات کے فائدہ کے لئے شکر مندی کرتا ہے اور جس نے ناشکری کی تو بیشک میرا رب بے نیاز ، کرم فرمانے والا ہے ۔
سلیمان علیہ السلام نے فرمایا : اس ملکہ کے امتحان کے لئے اس کے تخت کی صورت اور ہیئت بدل دو ہم دیکھیں گے کہ آیا وہ پہچان کی راہ پاتی ہے یا ان میں سے ہوتی ہے جو سوجھ بوجھ نہیں رکھتے ۔
پھر جب وہ ملکہ آئی تو اس سے کہا گیا : کیا تمہارا تخت اسی طرح کا ہے ، وہ کہنے لگی : گویا یہ وہی ہے اور ہمیں اس سے پہلے ہی نبوت سلیمان کے حق ہونے کا علم ہو چکا تھا اور ہم مسلمان ہو چکے ہیں ۔
اور اس ملکہ کو اس معبود باطل نے پہلے قبول حق سے روک رکھا تھا جس کی وہ اللہ کے سوا پرستش کرتی رہی تھی ۔ بیشک وہ کافروں کی قوم میں سے تھی ۔
اس ملکہ سے کہا گیا : اس محل کے صحن میں داخل ہو جا جس کے نیچے نیلگوں پانی کی لہریں چلتی تھیں ، پھر جب ملکہ نے اس مزین بلوریں فرش کو دیکھا تو اسے گہرے پانی کا تالاب سمجھا اور اس نے پائینچے اٹھا کر اپنی دونوں پنڈلیاں کھول دیں ، سلیمان علیہ السلام نے فرمایا : یہ تو محل کا شیشوں جڑا صحن ہے ، اس ملکہ نے عرض کیا : اے میرے پروردگار ! میں اسی طرح فریب نظر میں مبتلا تھی بیشک میں نے اپنی جان پر ظلم کیا اور اب میں سلیمان علیہ السلام کی معیت میں اس اللہ کی فرمانبردار ہو گئی ہوں جو تمام جہانوں کا رب ہے ۔
اور بیشک ہم نے قوم ثمود کے پاس ان کے قومی بھائی صالح علیہ السلام کو پیغمبر بنا کر بھیجا کہ تم لوگ اللہ کی عبادت کرو تو اس وقت وہ دو فرقے ہو گئے جو آپس میں جھگڑتے تھے ۔
صالح علیہ السلام نے فرمایا : اے میری قوم ! تم لوگ بھلائی یعنی رحمت سے پہلے برائی یعنی عذاب میں کیوں جلدی چاہتے ہو ؟ تم اللہ سے بخشش کیوں طلب نہیں کرتے تاکہ تم پر رحم کیا جائے ۔
وہ کہنے لگے : ہمیں تم سے بھی نحوست پہنچی ہے اور ان لوگوں سے بھی جو تمہارے ساتھ ہیں ۔ صالح علیہ السلام نے فرمایا : تمہاری نحوست کا سبب اللہ کے پاس لکھا ہوا ہے بلکہ تم لوگ فتنہ میں مبتلا کئے گئے ہو ۔
اور قوم ثمود کے شہر میں نو سرکردہ لیڈر جو اپنی اپنی جماعتوں کے سربراہ تھے ملک میں فساد پھیلاتے تھے اور اصلاح نہیں کرتے تھے ۔
ان سرغنوں نے کہا : تم آپس میں اللہ کی قسم کھا کر عہد کرو کہ ہم ضرور رات کو صالح علیہ السلام اور اس کے گھر والوں پر قاتلانہ حملہ کریں گے پھر ان کے وارثوں سے کہہ دیں گے کہ ہم ان کی ہلاکت کے موقع پر حاضر ہی نہ تھے اور بیشک ہم سچے ہیں ۔
اور انہوں نے خفیہ سازش کی اور ہم نے بھی اس کے توڑ کے لئے خفیہ تدبیر فرمائی اور انہیں خبر بھی نہ ہوئی ۔
تو آپ دیکھئے کہ ان کی مکارانہ سازش کا انجام کیسا ہوا ، بیشک ہم نے ان سرداروں کو اور ان کی ساری قوم کو تباہ و برباد کر دیا ۔
سو یہ ان کے گھر ویران پڑے ہیں اس لئے کہ انہوں نے ظلم کیا تھا ۔ بیشک اس میں اس قوم کے لئے عبرت کی نشانی ہے جو علم رکھتے ہیں ۔
اور ہم نے ان لوگوں کو نجات بخشی جو ایمان لائے اور تقوٰی شعار ہوئے ۔
اور لوط علیہ السلام کو یاد کریں جب انہوں نے اپنی قوم سے فرمایا : کیا تم بے حیائی کا ارتکاب کرتے ہو حالانکہ تم دیکھتے بھی ہو ۔
کیا تم اپنی نفسانی خواہش پوری کرنے کے لئے عورتوں کو چھوڑ کر مردوں کے پاس جاتے ہو بلکہ تم جاہل لوگ ہو ۔
تو ان کی قوم کا جواب اس کے سوا کچھ نہ تھا کہ وہ کہنے لگے : تم لوط کے گھر والوں کو اپنی بستی سے نکال دو یہ بڑے پاک باز بنتے ہیں ۔
پس ہم نے لوط علیہ السلام کو اور ان کے گھر والوں کو نجات بخشی سوائے ان کی بیوی کے کہ ہم نے اسے عذاب کے لئے پیچھے رہ جانے والوں میں سے مقرر کر لیا تھا ۔
اور ہم نے ان پر خوب پتھروں کی بارش برسائی ، سو ان ڈرائے گئے لوگوں پر پتھروں کی بارش نہایت ہی بری تھی ۔ ۔
فرما دیجئے کہ تمام تعریفیں اللہ ہی کے لئے ہیں اور اس کے منتخب برگزیدہ بندوں پر سلامتی ہو ، کیا اللہ ہی بہتر ہے یا وہ معبودان باطلہ جنہیں یہ لوگ اس کا شریک ٹھہراتے ہیں ۔
بلکہ وہ کون ہے جس نے آسمانوں اور زمین کو پیدا فرمایا اور تمہارے لئے آسمانی فضا سے پانی اتارا ، پھر ہم نے اس پانی سے تازہ اور خوش نما باغات اگائے ؟ تمہارے لئے ممکن نہ تھا کہ تم ان باغات کے درخت اگا سکتے ۔ کیا اللہ کے ساتھ کوئی اور بھی معبود ہے ؟ بلکہ یہ وہ لوگ ہیں جو راہ حق سے پرے ہٹ رہے ہیں ۔
بلکہ وہ کون ہے جس نے زمین کو قرار گاہ بنایا اور اس کے درمیان نہریں بنائیں اور اس کے لئے بھاری پہاڑ بنائے ۔ اور کھاری اور شیریں دو سمندروں کے درمیان آڑ بنائی ؟ کیا اللہ کے ساتھ کوئی اور بھی معبود ہے ؟ بلکہ ان کفار میں سے اکثر لوگ بے علم ہیں ۔
بلکہ وہ کون ہے جو بے قرار شخص کی دعا قبول فرماتا ہے جب وہ اسے پکارے اور تکلیف دور فرماتا ہے اور تمہیں زمین میں پہلے لوگوں کا وارث و جانشین بناتا ہے ؟ کیا اللہ کے ساتھ کوئی اور بھی معبود ہے ؟ تم لوگ بہت ہی کم نصیحت قبول کرتے ہو ۔
بلکہ وہ کون ہے جو تمہیں خشک و تر یعنی زمین اور سمندر کی تاریکیوں میں راستہ دکھاتا ہے اور جو ہواؤں کو اپنی باران رحمت سے پہلے خوشخبری بنا کر بھیجتا ہے ؟ کیا اللہ کے ساتھ کوئی اور بھی معبود ہے ؟ اللہ ان معبودان باطلہ سے برتر ہے جنہیں وہ شریک ٹھہراتے ہیں ۔
بلکہ وہ کون ہے جو مخلوق کو پہلی بار پیدا فرماتا ہے پھر اسی عمل تخلیق کو دہرائے گا اور جو تمہیں آسمان و زمین سے رزق عطا فرماتا ہے ؟ کیا اللہ کے ساتھ کوئی اور بھی معبود ہے ؟ فرما دیجئے : اے مشرکو ! اپنی دلیل پیش کرو اگر تم سچے ہو ۔
فرمادیجئے کہ جو لوگ آسمانوں اور زمین میں ہیں از خود غیب کا علم نہیں رکھتے سوائے اللہ کے وہ عالم بالذات ہے اور نہ ہی وہ یہ خبر رکھتے ہیں کہ وہ دوبارہ زندہ کر کے کب اٹھائے جائیں گے ۔
بلکہ آخرت کے بارے میں ان کا علم اپنی انتہاء کو پہنچ کر منقطع ہوگیا ، مگر وہ اس سے متعلق محض شک میں ہی مبتلاء ہیں ، بلکہ وہ اس کے علم قطعی سے اندھے ہیں ۔
اور کافر لوگ کہتے ہیں : کیا جب ہم اور ہمارے باپ دادا مر کر مٹی ہوجائیں گے تو کیا ہم پھر زندہ کر کے قبروں میں سے نکالے جائیں گے ۔
درحقیقت اس کا وعدہ ہم سے بھی کیا گیا اور اس سے پہلے ہمارے باپ دادا سے بھی ، یہ اگلے لوگوں کے من گھڑت افسانوں کے سوا کچھ نہیں ۔
فرما دیجئے : تم زمین میں سیر و سیاحت کرو پھر دیکھو مجرموں کا انجام کیسا ہوا ۔
اور اے حبیب مکرم ! آپ ان کی باتوں پر غم زدہ نہ ہوا کریں اور نہ اس مکر و فریب کے باعث جو وہ کر رہے ہیں تنگ دلی میں مبتلاء ہوں ۔
اور وہ کہتے ہیں کہ اگر تم سچے ہو تو بتاؤ یہ عذاب آخرت کا وعدہ کب پورا ہوگا ۔
فرما دیجئے : کچھ بعید نہیں کہ اس عذاب کا کچھ حصہ تمہارے نزدیک ہی آپہنچا ہو جسے تم بہت جلد طلب کر رہے ہو ۔
اور بیشک آپ کا رب لوگوں پر فضل فرمانے والا ہے لیکن ان میں سے اکثر لوگ شکر نہیں کرتے ۔
اور بیشک آپ کا رب ان باتوں کو ضرور جانتا ہے جو ان کے سینے اندر چھپائے ہوئے ہیں اور ان باتوں کو بھی جو یہ آشکار کرتے ہیں ۔
اور آسمان اور زمین میں کوئی بھی پوشیدہ چیز نہیں ہے مگر وہ روشن کتاب لوح محفوظ میں درج ہے ۔
بیشک یہ قرآن بنی اسرائیل کے سامنے وہ بیشتر چیزیں بیان کرتا ہے جن میں وہ اختلاف کرتے ہیں ۔
اور بیشک یہ ہدایت ہے اور مومنوں کے لئے رحمت ہے ۔
اور بیشک آپ کا رب ان مومنوں اور کافروں کے درمیان اپنے حکم عدل سے فیصلہ فرمائے گا ، اور وہ غالب ہے بہت جاننے والا ہے ۔
پس آپ اللہ پر بھروسہ کریں بیشک آپ صریح حق پر قائم اور فائز ہیں ۔
اے حبیب ! بے شک آپ نہ تو ان مردوں یعنی حیات ایمانی سے محروم کافروں کو اپنی پکار سناتے ہیں اور نہ ہی صدائے حق کی سماعت سے محروم بہروں کو ، جب کہ وہ آپ ہی سے پیٹھ پھیرے جا رہے ہوں ۔
اور نہ ہی آپ دل کے اندھوں کو ان کی گمراہی سے بچا کر ہدایت دینے والے ہیں ، آپ تو فی الحقیقت انہی کو سناتے ہیں جو آپ کی دعوت قبول کر کے ہماری آیتوں پر ایمان لے آتے ہیں سو وہی لوگ مسلمان ہیں اور وہی زندہ کہلانے کے حق دار ہیں ۔
اور جب ان پر عذاب کا فرمان پورا ہونے کا وقت آجائے گا تو ہم ان کے لئے زمین سے ایک جانور نکالیں گے جو ان سے گفتگو کرے گا کیونکہ لوگ ہماری نشانیوں پر یقین نہیں کرتے تھے ۔
اور جس دن ہم ہر امت میں سے ان لوگوں کا ایک ایک گروہ جمع کریں گے جو ہماری آیتوں کو جھٹلاتے تھے سو وہ اکٹھا چلنے کے لئے آگے کی طرف سے روکے جائیں گے ۔
یہاں تک کہ جب وہ سب مقام حساب پر آپہنچیں گے تو ارشاد ہوگا کیا تم بغیر غور و فکر کے میری آیتوں کو جھٹلاتے تھے حالانکہ تم اپنے ناقص علم سے انہیں کاملا جان بھی نہیں سکے تھے یا تم خود ہی بتاؤ اس کے علاوہ اور کیا سبب تھا جو تم حق کی تکذیب کیا کرتے تھے ۔
اور ان پر ہمارا وعدہ پورا ہوچکا اس وجہ سے کہ وہ ظلم کر تے رہے سو وہ جواب میں کچھ بول نہ سکیں گے ۔
کیا انہوں نے نہیں دیکھا کہ ہم نے رات بنائی تاکہ وہ اس میں آرام کرسکیں اور دن کو امور حیات کی نگرانی کے لئے روشن یعنی اشیاء کو دکھانے اور سجھانے والا بنایا ، بیشک اس میں ان لوگوں کے لئے نشانیاں ہیں جو ایمان رکھتے ہیں ۔
اور جس دن صور پھونکا جائے گا تو وہ سب لوگ گھبرا جائیں گے جو آسمانوں میں ہیں اور جو زمین میں ہیں مگر جنہیں اللہ چاہے گا نہیں گھبرائیں گے ، اور سب اس کی بارگاہ میں عاجزی کرتے ہوئے حاضر ہوں گے ۔
اور اے انسان ! تو پہاڑوں کو دیکھے گا تو خیال کرے گا کہ جمے ہوئے ہیں حالانکہ وہ بادل کے اڑنے کی طرح اڑ رہے ہوں گے ۔ یہ اللہ کی کاریگری ہے جس نے ہر چیز کو حکمت و تدبیر کے ساتھ مضبوط و مستحکم بنا رکھا ہے ۔ بیشک وہ ان سب کاموں سے خبردار ہے جو تم کرتے ہو ۔
جو شخص اس دن نیکی لے کر آئے گا اس کے لئے اس سے بہتر جزا ہوگی اور وہ لوگ اس دن گھبراہٹ سے محفوظ و مامون ہوں گے ۔
اور جو شخص برائی لے کر آئے گا تو ان کے منہ دوزخ کی آگ میں اوندھے ڈالے جائیں گے ۔ بس تمہیں وہی بدلہ دیا جائے گا جو تم کیا کرتے تھے ۔
آپ ان سے فرما دیجئے کہ مجھے تو یہی حکم دیا گیا ہے کہ اس شہر مکہ کے رب کی عبادت کروں جس نے اسے عزت و حرمت والا بنایا ہے اور ہر چیز اسی کی ملک ہے اور مجھے یہ حکم بھی دیا گیا ہے کہ میں اللہ کے فرمانبرداروں میں رہوں ۔
نیز یہ کہ میں قرآن پڑھ کر سناتا رہوں سو جس شخص نے ہدایت قبول کی تو اس نے اپنے ہی فائدہ کے لئے راہ راست اختیار کی ، اور جو بہکا رہا تو آپ فرما دیں کہ میں تو صرف ڈر سنانے والوں میں سے ہوں ۔
اور آپ فرمادیجئے کہ تمام تعریفیں اللہ ہی کے لئے ہیں وہ عنقریب تمہیں اپنی نشانیاں دکھا دے گا سو تم انہیں پہچان لو گے ، اور آپ کا رب ان کاموں سے بے خبر نہیں جو تم انجام دیتے ہو
طا ، سین ، میم حقیقی معنی اللہ اور رسول صلی اللہ علیہ وآلہ وسلم ہی بہتر جانتے ہیں ۔
یہ روشن کتاب کی آیتیں ہیں ۔
اے حبیب مکرم ! ہم آپ پر موسٰی علیہ السلام اور فرعون کے حقیقت پر مبنی حال میں سے ان لوگوں کے لئے کچھ پڑھ کر سناتے ہیں جو ایمان رکھتے ہیں ۔
بیشک فرعون زمین میں سرکش و متکبر یعنی آمر مطلق ہوگیا تھا اور اس نے اپنے ملک کے باشندوں کو مختلف فرقوں اور گروہوں میں بانٹ دیا تھا اس نے ان میں سے ایک گروہ یعنی بنی اسرائیل کے عوام کو کمزور کردیا تھا کہ ان کے لڑکوں کو ان کے مستقبل کی طاقت کچلنے کے لئے ذبح کر ڈالتا اور ان کی عورتوں کو زندہ چھوڑ دیتا تاکہ مردوں کے بغیر ان کی تعداد بڑھے اور ان میں اخلاقی بے راہ روی کا اضافہ ہو ، بیشک وہ فساد انگیز لوگوں میں سے تھا ۔
اور ہم چاہتے تھے کہ ہم ایسے لوگوں پر احسان کریں جو زمین میں حقوق اور آزادی سے محرومی اور ظلم و استحصال کے باعث کمزور کر دیئے گئے تھے اور انہیں مظلوم قوم کے رہبر و پیشوا بنا دیں اور انہیں ملکی تخت کا وارث بنا دیں ۔
اور ہم انہیں ملک میں حکومت و اقتدار بخشیں اور فرعون اور ہامان اور ان دونوں کی فوجوں کو وہ انقلاب دکھا دیں جس سے وہ ڈرا کرتے تھے ۔
اور ہم نے موسٰی علیہ السلام کی والدہ کے دل میں یہ بات ڈالی کہ تم انہیں دودھ پلاتی رہو ، پھر جب تمہیں ان پر قتل کردیئے جانے کا اندیشہ ہو جائے تو انہیں دریا میں ڈال دینا اور نہ تم اس صورت حال سے خوفزدہ ہونا اور نہ رنجیدہ ہونا ، بیشک ہم انہیں تمہاری طرف واپس لوٹانے والے ہیں اور انہیں رسولوں میں شامل کرنے والے ہیں ۔ ۔
پھر فرعون کے گھر والوں نے انہیں دریا سے اٹھا لیا تاکہ وہ مشیت الٰہی سے ان کے لئے دشمن اور باعث غم ثابت ہوں ، بیشک فرعون اور ہامان اور ان دونوں کی فوجیں سب خطاکار تھے ۔
اور فرعون کی بیوی نے موسٰی علیہ السلام کو دیکھ کر کہا کہ یہ بچہ میری اور تیری آنکھ کے لئے ٹھنڈک ہے ۔ اسے قتل نہ کرو ، شاید یہ ہمیں فائدہ پہنچائے یا ہم اس کو بیٹا بنالیں اور وہ اس تجویز کے انجام سے بے خبر تھے ۔
اور موسٰی علیہ السلام کی والدہ کا دل صبر سے خالی ہوگیا ، قریب تھا کہ وہ اپنی بے قراری کے باعث اس راز کو ظاہر کردیتیں اگر ہم ان کے دل پر صبر و سکون کی قوت نہ اتارتے تاکہ وہ وعدۂ الٰہی پر یقین رکھنے والوں میں سے رہیں ۔
اور موسٰی علیہ السلام کی والدہ نے ان کی بہن سے کہا کہ ان کا حال معلوم کرنے کے لئے ان کے پیچھے جاؤ سو وہ انہیں دور سے دیکھتے رہے اور وہ لوگ بالکل بے خبر تھے ۔
اور ہم نے پہلے ہی سے موسٰی علیہ السلام پر دائیوں کا دودھ حرام کر دیا تھا سو موسٰی علیہ السلام کی بہن نے کہا : کیا میں تمہیں ایسے گھر والوں کی نشاندہی کروں جو تمہارے لئے اس بچے کی پرورش کر دیں اور وہ اس کے خیر خواہ بھی ہوں ۔
پس ہم نے موسٰی علیہ السلام کو یوں ان کی والدہ کے پاس لوٹا دیا تاکہ ان کی آنکھ ٹھنڈی رہے اور وہ رنجیدہ نہ ہوں اور تاکہ وہ یقین سے جان لیں کہ اللہ کا وعدہ سچا ہے لیکن اکثر لوگ نہیں جانتے ۔
اور جب موسٰی علیہ السلام اپنی جوانی کو پہنچ گئے اور سن اعتدال پر آگئے تو ہم نے انہیں حکم نبوت اور علم و دانش سے نوازا ، اور ہم نیکوکاروں کو اسی طرح صلہ دیا کرتے ہیں ۔
اور موسٰی علیہ السلام شہر مصر میں داخل ہوئے اس حال میں کہ شہر کے باشندے نیند میں غافل پڑے تھے ، تو انہوں نے اس میں دو مردوں کو باہم لڑتے ہوئے پایا یہ ایک تو ان کے اپنے گروہ بنی اسرائیل میں سے تھا اور یہ دوسرا ان کے دشمنوں قوم فرعون میں سے تھا ، پس اس شخص نے جو انہی کے گروہ میں سے تھا آپ سے اس شخص کے خلاف مدد طلب کی جو آپ کے دشمنوں میں سے تھا پس موسٰی علیہ السلام نے اسے مکا مارا تو اس کا کام تمام کردیا ، پھر فرمانے لگے : یہ شیطان کا کام ہے جو مجھ سے سرزد ہوا ہے ، بیشک وہ صریح بہکانے والا دشمن ہے ۔
موسٰی علیہ السلام عرض کرنے لگے : اے میرے رب ! بیشک میں نے اپنی جان پر ظلم کیا سو تو مجھے معاف فرما دے پس اس نے انہیں معاف فرما دیا ، بیشک وہ بڑا ہی بخشنے والا نہایت مہربان ہے ۔
مزید عرض کرنے لگے : اے میرے رب ! اس سبب سے کہ تو نے مجھ پر اپنی مغفرت کے ذریعہ احسان فرمایا ہے اب میں ہرگز مجرموں کا مددگار نہیں بنوں گا ۔
پس موسٰی علیہ السلام نے اس شہر میں ڈرتے ہوئے صبح کی اس انتظار میں کہ اب کیا ہوگا ؟ تو دفعتہ وہی شخص جس نے آپ سے گزشتہ روز مدد طلب کی تھی آپ کو دوبارہ امداد کے لئے پکار رہا ہے تو موسٰی علیہ السلام نے اس سے کہا : بیشک تو صریح گمراہ ہے ۔
سو جب انہوں نے ارادہ کیا کہ اس شخص کو پکڑیں جو ان دونوں کا دشمن ہے تو وہ بول اٹھا : اے موسٰی ! کیا تم مجھے بھی قتل کرنا چاہتے ہو جیسا کہ تم نے کل ایک شخص کو قتل کر ڈالا تھا ۔ تم صرف یہی چاہتے ہو کہ ملک میں بڑے جابر بن جاؤ اور تم یہ نہیں چاہتے کہ اصلاح کرنے والوں میں سے بنو ۔
اور شہر کے آخری کنارے سے ایک شخص دوڑتا ہوا آیا اس نے کہا : اے موسٰی ! قوم فرعون کے سردار آپ کے بارے میں مشورہ کر رہے ہیں کہ وہ آپ کو قتل کردیں سو آپ یہاں سے نکل جائیں بیشک میں آپ کے خیر خواہوں میں سے ہوں ۔
سو موسٰی علیہ السلام وہاں سے خوف زدہ ہو کر مدد الٰہی کا انتظار کرتے ہوئے نکل کھڑے ہوئے ، عرض کیا : اے رب ! مجھے ظالم قوم سے نجات عطا فرما ۔
اور جب وہ مدين کی طرف رخ کر کے چلے تو کہنے لگے : امید ہے میرا رب مجھے منزل مقصود تک پہنچانے کے لئے سیدھی راہ دکھا دے گا ۔
اور جب وہ مدين کے پانی کے کنویں پر پہنچے تو انہوں نے اس پر لوگوں کا ایک ہجوم پایا جو اپنے جانوروں کو پانی پلا رہے تھے اور ان سے الگ ایک جانب دو عورتیں دیکھیں جو اپنی بکریوں کو روکے ہوئے تھیں موسٰی علیہ السلام نے فرمایا : تم دونوں اس حال میں کیوں کھڑی ہو ؟ دونوں بولیں کہ ہم اپنی بکریوں کو پانی نہیں پلا سکتیں یہاں تک کہ چرواہے اپنے مویشیوں کو واپس لے جائیں ، اور ہمارے والد عمر رسیدہ بزرگ ہیں ۔
سو انہوں نے دونوں کے ریوڑ کو پانی پلا دیا پھر سایہ کی طرف پلٹ گئے اور عرض کیا : اے رب ! میں ہر اس بھلائی کا جو تو میری طرف اتارے محتا ج ہوں ۔
پھر تھوڑی دیر بعد ان کے پاس ان دونوں میں سے ایک لڑکی آئی جو شرم و حیاء کے انداز سے چل رہی تھی ۔ اس نے کہا : میرے والد آپ کو بلا رہے ہیں تاکہ وہ آپ کو اس محنت کا معاوضہ دیں جو آپ نے ہمارے لئے بکریوں کو پانی پلایا ہے ۔ سو جب موسٰی علیہ السلام ان لڑکیوں کے والد شعیب علیہ السلام کے پاس آئے اور ان سے پچھلے واقعات بیان کئے تو انہوں نے کہا : آپ خوف نہ کریں آپ نے ظالم قوم سے نجات پا لی ہے ۔
ان میں سے ایک لڑکی نے کہا : اے میرے والد گرامی ! انہیں اپنے پاس مزدوری پر رکھ لیں بیشک بہترین شخص جسے آپ مزدوری پر رکھیں وہی ہے جو طاقتور امانت دار ہو اور یہ اس ذمہ داری کے اہل ہیں ۔
انہوں نے موسٰی علیہ السلام سے کہا : میں چاہتا ہوں کہ اپنی ان دو لڑکیوں میں سے ایک کا نکاح آپ سے کردوں اس مہر پر کہ آپ آٹھ سال تک میرے پاس اجرت پر کام کریں ، پھر اگر آپ نے دس سال پور ے کردیئے تو آپ کی طرف سے احسان ہوگا اور میں آپ پر مشقت نہیں ڈالنا چاہتا ، اگر اللہ نے چاہا تو آپ مجھے نیک لوگوں میں سے پائیں گے ۔
موسٰی علیہ السلام نے کہا : یہ معاہدہ میرے اور آپ کے درمیان طے ہوگیا ، دو میں سے جو مدت بھی میں پوری کروں سو مجھ پر کوئی جبر نہیں ہوگا ، اور اللہ اس بات پر جو ہم کہہ رہے ہیں نگہبان ہے ۔
پھر جب موسٰی علیہ السلام نے مقررہ مدت پوری کر لی اور اپنی اہلیہ کو لے کر چلے تو انہوں نے طور کی جانب سے ایک آگ دیکھی وہ شعلۂ حسن مطلق تھا جس کی طرف آپ کی طبیعت مانوس ہوگئی ، انہوں نے اپنی اہلیہ سے فرمایا : تم یہیں ٹھہرو میں نے آگ دیکھی ہے ۔ شاید میں تمہارے لئے اس آگ سے کچھ اس کی خبر لاؤں جس کی تلاش میں مدتوں سے سرگرداں ہوں یا آتش سوزاں کی کوئی چنگاری لادوں تاکہ تم بھی تپ اٹھو ۔
جب موسٰی علیہ السلام وہاں پہنچے تو وادئ طور کے دائیں کنارے سے بابرکت مقام میں واقع ایک درخت سے آواز دی گئی کہ اے موسٰی ! بیشک میں ہی اللہ ہوں جو تمام جہانوں کا پروردگار ہوں ۔
اور یہ کہ اپنی لاٹھی زمین پر ڈال دو ، پھر جب موسٰی علیہ السلام نے اسے دیکھا کہ وہ تیز لہراتی تڑپتی ہوئی حرکت کر رہی ہے گویا وہ سانپ ہو ، تو پیٹھ پھیر کر چل پڑے اور پیچھے مڑ کر نہ دیکھا ، ندا آئی : اے موسٰی ! سامنے آؤ اور خوف نہ کرو ، بیشک تم امان یافتہ لوگوں میں سے ہو ۔
اپنا ہاتھ اپنے گریبان میں ڈالو وہ بغیر کسی عیب کے سفید چمک دار ہوکر نکلے گا اور خوف دور کرنے کی غرض سے اپنا بازو اپنے سینے کی طرف سکیڑ لو ، پس تمہارے رب کی جانب سے یہ دو دلیلیں فرعون اور اس کے درباریوں کی طرف بھیجنے اور مشاہدہ کرانے کے لئے ہیں ، بیشک وہ نافرمان لوگ ہیں ۔
موسٰی علیہ السلام نے عرض کیا : اے پروردگار ! میں نے ان میں سے ایک شخص کو قتل کر ڈالا تھا سو میں ڈرتا ہوں کہ وہ مجھے قتل کرڈالیں گے ۔
اور میرے بھائی ہارون علیہ السلام ، وہ زبان میں مجھ سے زیادہ فصیح ہیں سو انہیں میرے ساتھ مددگار بنا کر بھیج دے کہ وہ میری تصدیق کر سکیں میں اس بات سے بھی ڈرتا ہوں کہ وہ لوگ مجھے جھٹلائیں گے ۔
ارشاد فرمایا : ہم تمہارا بازو تمہارے بھائی کے ذریعے مضبوط کر دیں گے ۔ اور ہم تم دونوں کے لئے لوگوں کے دلوں میں اور تمہاری کاوشوں میں ہیبت و غلبہ پیدا کئے دیتے ہیں ۔ سو وہ ہماری نشانیوں کے سبب سے تم تک گزند پہنچانے کے لئے نہیں پہنچ سکیں گے ، تم دونوں اور جو لوگ تمہاری پیروی کریں گے غالب رہیں گے ۔
پھر جب موسٰی علیہ السلام ان کے پاس ہماری واضح اور روشن نشانیاں لے کر آئے تو وہ لوگ کہنے لگے کہ یہ تو من گھڑت جادو کے سوا کچھ نہیں ہے ۔ اور ہم نے یہ باتیں اپنے پہلے آباء و اجداد میں کبھی نہیں سنی تھیں ۔
اور موسٰی علیہ السلام نے کہا : میرا رب اس کو خوب جانتا ہے جو اس کے پاس سے ہدایت لے کر آیا ہے اور اس کو بھی جس کے لئے آخرت کے گھر کا انجام بہتر ہوگا ، بیشک ظالم فلاح نہیں پائیں گے ۔
اور فرعون نے کہا : اے درباریو ! میں تمہارے لئے اپنے سوا کوئی دوسرا معبود نہیں جانتا ۔ اے ہامان ! میرے لئے گارے کو آگ لگا کر کچھ اینٹیں پکا دے ، پھر میرے لئے ان سے ایک اونچی عمارت تیار کر ، شاید میں اس پر چڑھ کر موسٰی کے خدا تک رسائی پا سکوں ، اور میں تو اس کو جھوٹ بولنے والوں میں گمان کرتا ہوں ۔
اور اس فرعون نے خود اور اس کی فوجوں نے ملک میں ناحق تکبر و سرکشی کی اور یہ گمان کر بیٹھے کہ وہ ہماری طرف نہیں لوٹائے جائیں گے ۔
سو ہم نے اس کو اور اس کی فوجوں کو عذاب میں پکڑ لیا اور ان کو دریا میں پھینک دیا ، تو آپ دیکھئے کہ ظالموں کا انجام کیسا عبرت ناک ہوا ۔
اور ہم نے انہیں دوزخیوں کا پیشوا بنا دیا کہ وہ لوگوں کو دوزخ کی طرف بلاتے تھے اور قیامت کے دن ان کی کوئی مدد نہیں کی جائے گی ۔
اور ہم نے ان کے پیچھے اس دنیا میں بھی لعنت لگا دی اور قیامت کے دن بھی وہ بدحال لوگوں میں شمار ہوں گے ۔
اور بیشک ہم نے اس صورت حال کے بعد کہ ہم پہلی نافرمان قوموں کو ہلاک کر چکے تھے موسٰی علیہ السلام کو کتاب عطا کی جو لوگوں کے لئے خزانۂ بصیرت اور ہدایت و رحمت تھی ، تاکہ وہ نصیحت قبول کریں ۔
اور آپ اس وقت طور کے مغربی جانب تو موجود نہیں تھے جب ہم نے موسٰی علیہ السلام کی طرف حکم رسالت بھیجا تھا ، اور نہ ہی آپ ان ستر افراد میں شامل تھے جو وحی موسٰی علیہ السلام کی گواہی دینے والوں میں سے تھے پس یہ سارا بیان غیب کی خبر نہیں تو اور کیا ہے ؟ ۔
لیکن ہم نے موسٰی علیہ السلام کے بعد یکے بعد دیگرے کئی قومیں پیدا فرمائیں پھر ان پر طویل مدت گزر گئی ، اور نہ ہی آپ موسٰی اور شعیب علیہما السلام کی طرح اہل مدین میں مقیم تھے کہ آپ ان پر ہماری آیتیں پڑھ کر سناتے ہوں لیکن ہم ہی آپ کو اخبار غیب سے سرفراز فرما کر مبعوث فرمانے والے ہیں ۔
اور نہ ہی آپ طور کے کنارے اس وقت موجود تھے جب ہم نے موسٰی علیہ السلام کو ندا فرمائی مگر آپ کو ان تمام احوال غیب پر مطلع فرمانا آپ کے رب کی جانب سے خصوصی رحمت ہے ۔ تاکہ آپ ان واقعات سے باخبر ہو کر اس قوم کو عذاب الٰہی سے ڈرائیں جن کے پاس آپ سے پہلے کوئی ڈر سنانے والا نہیں آیا ، تاکہ وہ نصیحت قبول کریں ۔
اور ہم کوئی رسول نہ بھیجتے اگر یہ بات نہ ہوتی کہ جب انہیں کوئی مصیبت پہنچے ان کے اعمال بد کے باعث جو انہوں نے خود انجام دیئے تو وہ یہ نہ کہنے لگیں کہ اے ہمارے رب ! تو نے ہماری طرف کوئی رسول کیوں نہ بھیجا تاکہ ہم تیری آیتوں کی پیروی کرتے اور ہم ایمان والوں میں سے ہوجاتے ۔
پھر جب ان کے پاس ہمارے حضور سے حق آپہنچا تو وہ کہنے لگے کہ اس رسول کو ان نشانیوں جیسی نشانیاں کیوں نہیں دی گئیں جو موسٰی علیہ السلام کو دی گئیں تھیں ؟ کیا انہوں نے ان نشانیوں کا انکار نہیں کیا تھا جو اس سے پہلے موسٰی علیہ السلام کو دی گئی تھیں ؟ وہ کہنے لگے کہ دونوں قرآن اور تورات جادو ہیں جو ایک دوسرے کی تائید و موافقت کرتے ہیں ، اور انہوں نے کہا کہ ہم ان سب کے منکر ہیں ۔
آپ فرما دیں کہ تم اللہ کے حضور سے کوئی اور کتاب لے آؤ جو ان دونوں سے زیادہ ہدایت والی ہو تو میں اس کی پیروی کروں گا اگر تم اپنے الزامات میں سچے ہو ۔
پھر اگر وہ آپ کا ارشاد قبول نہ کریں تو آپ جان لیں کہ ان کے لئے کوئی حجت باقی نہیں رہی وہ محض اپنی خواہشات کی پیروی کرتے ہیں ، اور اس شخص سے زیادہ گمراہ کون ہوسکتا ہے جو اللہ کی جانب سے ہدایت کو چھوڑ کر اپنی خواہش کی پیروی کرے ۔ بیشک اللہ ظالم قوم کو ہدایت نہیں فرماتا ۔
اور درحقیقت ہم ان کے لئے پے در پے قرآن کے فرمان بھیجتے رہے تاکہ وہ نصیحت قبو ل کریں ۔
جن لوگوں کو ہم نے اس سے پہلے کتاب عطا کی تھی وہ اسی ہدایت کے تسلسل میں اس قرآن پر بھی ایمان رکھتے ہیں ۔
اور جب ان پر قرآن پڑھ کر سنایا جاتا ہے تو وہ کہتے ہیں : ہم اس پر ایمان لائے بیشک یہ ہمارے رب کی جانب سے حق ہے ، حقیقت میں تو ہم اس سے پہلے ہی مسلمان یعنی فرمانبردار ہوچکے تھے ۔
یہ وہ لوگ ہیں جنہیں ان کا اجر دوبار دیا جائے گا اس وجہ سے کہ انہوں نے صبر کیا اور وہ برائی کو بھلائی کے ذریعے دفع کرتے ہیں اور اس عطا میں سے جو ہم نے انہیں بخشی خرچ کرتے ہیں ۔
اورجب وہ کوئی بیہودہ بات سنتے ہیں تو اس سے منہ پھیر لیتے ہیں اور کہتے ہیں کہ ہمارے لئے ہمارے اعمال ہیں اور تمہارے لئے تمہارے اعمال ، تم پر سلامتی ہو ہم جاہلوں کے فکر و عمل کو اپنانا نہیں چاہتے گویا ان کی برائی کے عوض ہم اپنی اچھائی کیوں چھوڑیں ۔
حقیقت یہ ہے کہ جسے آپ راہ ہدایت پر لانا چاہتے ہیں اسے راہ ہدایت پر آپ خود نہیں لاتے بلکہ جسے اللہ چاہتا ہے آپ کے ذریعے راہ ہدایت پر چلا دیتا ہے ، اور وہ راہ ہدایت پانے والوں سے خوب واقف ہے ۔ ۔
اور قدر ناشناس کہتے ہیں کہ اگر ہم آپ کی معیت میں ہدایت کی پیروی کر لیں تو ہم اپنے ملک سے اچک لئے جائیں گے ۔ کیا ہم نے انہیں اس امن والے حرم شہر مکہ جو آپ ہی کا وطن ہے میں نہیں بسایا جہاں ہماری طرف سے رزق کے طور پر دنیا کی ہر سمت سے ہر جنس کے پھل پہنچائے جاتے ہیں ، لیکن ان میں سے اکثر لوگ نہیں جانتے کہ یہ سب کچھ کس کے صدقے سے ہو رہا ہے ۔
اور ہم نے کتنی ہی ایسی بستیوں کو برباد کر ڈالا جو اپنی خوشحال معیشت پر غرور و ناشکری کر رہی تھیں ، تو یہ ان کے تباہ شدہ مکانات ہیں جو ان کے بعد کبھی آباد ہی نہیں ہوئے مگر بہت کم ، اور آخر کار ہم ہی وارث و مالک ہیں ۔
اور آپ کا رب بستیوں کو تباہ کرنے والا نہیں ہے یہاں تک کہ وہ اس کے بڑے مرکزی شہر capital میں پیغمبر بھیج دے جو ان پر ہماری آیتیں تلاوت کرے ، اور ہم بستیوں کو ہلاک کرنے والے نہیں ہیں مگر اس حال میں کہ وہاں کے مکین ظالم ہوں ۔
اور جو چیز بھی تمہیں عطا کی گئی ہے سو وہ دنیوی زندگی کا سامان اور اس کی رونق و زینت ہے ۔ مگر جو چیز بھی اللہ کے پاس ہے وہ اس سے زیادہ بہتر اور دائمی ہے ۔ کیا تم اس حقیقت کو نہیں سمجھتے ۔
کیا وہ شخص جس سے ہم نے کوئی آخرت کا اچھا وعدہ فرمایا ہو پھر وہ اسے پانے والا ہو جائے ، اس بدنصیب کی مثل ہو سکتا ہے جسے ہم نے دنیوی زندگی کے سامان سے نوازا ہو پھر وہ کفران نعمت کے باعث روز قیامت عذاب کے لئے حاضر کئے جانے والوں میں سے ہو جائے ۔
اور جس دن اللہ انہیں پکارے گا تو فرمائے گا کہ میرے وہ شریک کہاں ہیں جنہیں تم معبود خیال کیا کرتے تھے ۔
وہ لوگ جن پر عذاب کا فرمان ثابت ہو چکا کہیں گے : اے ہمارے رب ! یہی وہ لوگ ہیں جن کو ہم نے گمراہ کیا تھا ہم نے انہیں اسی طرح گمراہ کیا تھا جس طرح ہم خود گمراہ ہوئے تھے ، ہم ان سے بیزاری ظاہر کرتے ہوئے تیری طرف متوجہ ہوتے ہیں اور وہ درحقیقت ہماری پرستش نہیں کرتے تھے بلکہ اپنی نفسانی خواہشات کے پجاری تھے ۔
اور ان سے کہا جائے گا : تم اپنے خود ساختہ شریکوں کو بلاؤ ، سو وہ انہیں پکاریں گے پس وہ شریک انہیں کوئی جواب نہ دیں گے اور وہ لوگ عذاب کو دیکھ لیں گے ، کاش ! وہ دنیا میں راہ ہدایت پا چکے ہوتے ۔
اور جس دن اللہ انہیں پکارے گا تو وہ فرمائے گا : تم نے پیغمبروں کو کیا جواب دیا تھا ۔
تو ان پر اس دن خبریں پوشیدہ ہو جائیں گی سو وہ ایک دوسرے سے پوچھ بھی نہ سکیں گے ۔
لیکن جس نے توبہ کر لی اور ایمان لے آیا اور نیک عمل کیا تو یقینا وہ فلاح پانے والوں میں سے ہوگا ۔
اور آپ کا رب جو چاہتا ہے پیدا فرماتا ہے اور جسے چاہتا ہے نبوت اور حق شفاعت سے نوازنے کے لئے منتخب فرما لیتا ہے ، ان منکر اور مشرک لوگوں کو اس امر میں کوئی مرضی اور اختیار حاصل نہیں ہے ۔ اللہ پاک ہے اور بالاتر ہے ان باطل معبودوں سے جنہیں وہ اللہ کا شریک گردانتے ہیں ۔ ۔
اور آپ کا رب ان تمام باتوں کو جانتا ہے جو ان کے سینے اپنے اندر چھپائے ہوئے ہیں اور جو کچھ وہ آشکار کرتے ہیں ۔ ۔
اور وہی اللہ ہے اس کے سوا کوئی معبود نہیں ۔ دنیا اور آخرت میں ساری تعریفیں اسی کے لئے ہیں ، اور حقیقی حکم و فرمانروائی بھی اسی کی ہے اور تم اسی کی طرف لوٹائے جاؤ گے ۔
فرما دیجئے : ذرا اتنا بتاؤ کہ اگر اللہ تمہارے اوپر روز قیامت تک ہمیشہ رات طاری فرما دے تو اللہ کے سوا کون معبود ہے جو تمہیں روشنی لا دے ۔ کیا تم یہ باتیں سنتے نہیں ہو ۔
فرما دیجئے : ذرا یہ بھی بتاؤ کہ اگر اللہ تمہارے اوپر روز قیامت تک ہمیشہ دن طاری فرما دے تو اللہ کے سوا کون معبود ہے جو تمہیں رات لا دے کہ تم اس میں آرام کر سکو ، کیا تم دیکھتے نہیں ہو ۔
اور اس نے اپنی رحمت سے تمہارے لئے رات اور دن کو بنایا تاکہ تم رات میں آرام کرو اور دن میں اس کا فضل روزی تلاش کرسکو اور تاکہ تم شکر گزار بنو ۔
اور جس دن وہ انہیں پکارے گا تو ارشاد فرمائے گا کہ میرے وہ شریک کہاں ہیں جنہیں تم معبود خیال کرتے تھے ۔
اور ہم ہر امت سے ایک گواہ نکالیں گے پھر ہم کفار سے کہیں گے کہ تم اپنی دلیل لاؤ تو وہ جان لیں گے کہ سچ بات اللہ ہی کی ہے اور ان سے وہ سب باتیں جاتی رہیں گی جو وہ جھوٹ باندھا کرتے تھے ۔
بیشک قارون موسٰی علیہ السلام کی قوم سے تھا پھر اس نے لوگوں پر سرکشی کی اور ہم نے اسے اس قدر خزانے عطا کئے تھے کہ اس کی کنجیاں اٹھانا ایک بڑی طاقتور جماعت کو دشوار ہوتا تھا ، جبکہ اس کی قوم نے اس سے کہا : تو خوشی کے مارے غرور نہ کر بیشک اللہ اترانے والوں کو پسند نہیں فرماتا ۔
اور تو اس دولت میں سے جو اللہ نے تجھے دے رکھی ہے آخرت کا گھر طلب کر ، اور دنیا سے بھی اپنا حصہ نہ بھول اور تو لوگوں سے ویسا ہی احسان کر جیسا احسان اللہ نے تجھ سے فرمایا ہے اور ملک میں ظلم ، ارتکاز اور استحصال کی صورت میں فساد انگیزی کی راہیں تلاش نہ کر ، بیشک اللہ فساد بپا کرنے والوں کو پسند نہیں فرماتا ۔
وہ کہنے لگا : میں یہ مال معاشرے اور عوام پر کیوں خرچ کروں مجھے تویہ مال صرف اس کسبی علم و ہنر کی بنا پر دیا گیا ہے جو میرے پاس ہے ۔ کیا اسے یہ معلوم نہ تھا کہ اللہ نے واقعۃ اس سے پہلے بہت سی ایسی قوموں کو ہلاک کر دیا تھا جو طاقت میں اس سے کہیں زیادہ سخت تھیں اور مال و دولت اور افرادی قوت کے جمع کرنے میں کہیں زیادہ آگے تھیں ، اور بوقت ہلاکت مجرموں سے ان کے گناہوں کے بارے میں مزید تحقیق یا کوئی عذر اور سبب نہیں پوچھا جائے گا ۔
پھر وہ اپنی قوم کے سامنے پوری زینت و آرائش کی حالت میں نکلا ۔ اس کی ظاہری شان و شوکت کو دیکھ کر وہ لوگ بول اٹھے جو دنیوی زندگی کے خواہش مند تھے : کاش ! ہمارے لئے بھی ایسا مال و متاع ہوتا جیسا قارون کو دیا گیا ہے ، بیشک وہ بڑے نصیب والا ہے ۔
اور دوسری طرف وہ لوگ جنہیں علم حق دیا گیا تھا بول اٹھے : تم پر افسوس ہے اللہ کا ثواب اس شخص کے لئے اس دولت و زینت سے کہیں زیادہ بہتر ہے جو ایمان لایا ہو اور نیک عمل کرتا ہو ، مگر یہ اجر و ثواب صبر کرنے والوں کے سوا کسی کو عطا نہیں کیا جائے گا ۔
پھرہم نے اس قارون کو اور اس کے گھر کو زمین میں دھنسا دیا ، سو اللہ کے سوا اس کے لئے کوئی بھی جماعت ایسی نہ تھی جو عذاب سے بچانے میں اس کی مدد کرسکتی اور نہ وہ خود ہی عذاب کو روک سکا ۔
اور جو لوگ کل اس کے مقام و مرتبہ کی تمنا کر رہے تھے از رہ ندامت کہنے لگے : کتنا عجیب ہے کہ اللہ اپنے بندوں میں سے جس کے لئے چاہتا ہے رزق کشادہ فرماتا اور جس کے لئے چاہتا ہے تنگ فرماتا ہے ، اگر اللہ نے ہم پر احسان نہ فرمایا ہوتا تو ہمیں بھی دھنسا دیتا ، ہائے تعجب ہے ! اب معلوم ہوا کہ کافر نجات نہیں پا سکتے ۔
یہ وہ آخرت کا گھر ہے جسے ہم نے ایسے لوگوں کے لئے بنایا ہے جو نہ تو زمین میں سرکشی و تکبر چاہتے ہیں اور نہ فساد انگیزی ، اور نیک انجام پرہیزگاروں کے لئے ہے ۔
جو شخص نیکی لے کر آئے گا اس کے لئے اس سے بہتر صلہ ہے اور جو شخص برائی لے کر آئے گا تو برے کام کرنے والوں کو کوئی بدلہ نہیں دیا جائے گا مگر اسی قدر جو وہ کرتے رہے تھے ۔
بیشک جس رب نے آپ پر قرآن کی تبلیغ و اقامت کو فرض کیا ہے یقینا وہ آپ کو آپ کی چاہت کے مطابق لوٹنے کی جگہ مکہ یا آخرت کی طرف فتح و کامیابی کے ساتھ واپس لے جانے والا ہے ۔ فرما دیجئے : میرا رب اسے خوب جانتا ہے جو ہدایت لے کر آیا اور اسے بھی جو صریح گمراہی میں ہے ۔ ۔
اور تم حضور صلی اللہ علیہ وآلہ وسلم کی وساطت سے امت محمدی کو خطاب ہے اس بات کی امید نہ رکھتے تھے کہ تم پر یہ کتاب اتاری جائے گی مگر یہ تمہارے رب کی رحمت سے اتری ہے ، پس تم ہرگز کافروں کے مددگار نہ بننا ۔
اور وہ کفار تمہیں ہرگز اللہ کی آیتوں کی تعمیل و تبلیغ سے باز نہ رکھیں اس کے بعد کہ وہ تمہاری طرف اتاری جا چکی ہیں اور تم لوگوں کو اپنے رب کی طرف بلاتے رہو اور مشرکوں میں سے ہرگز نہ ہونا ۔
اور تم اللہ کے ساتھ کسی دوسرے خود ساختہ معبود کو نہ پوجا کرو ، اس کے سوا کوئی عبادت کے لائق نہیں ، اس کی ذات کے سوا ہر چیز فانی ہے ، حکم اسی کا ہے اور تم سب اسی کی طرف لوٹائے جاؤ گے ۔
الف ، لام ، میم حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ۔
کیا لوگ یہ خیال کرتے ہیں کہ صرف ان کے اتنا کہنے سے کہ ہم ایمان لے آئے ہیں چھوڑ دیئے جائیں گے اور ان کی آزمائش نہ کی جائے گی ۔
اور بیشک ہم نے ان لوگوں کو بھی آزمایا تھا جو ان سے پہلے تھے سو یقینا اللہ ان لوگوں کو ضرور آزمائش کے ذریعے نمایاں فرما دے گا جو دعوٰی ایمان میں سچے ہیں اور جھوٹوں کو بھی ضرور ظاہر کر دے گا ۔
کیا جو لوگ برے کام کرتے ہیں یہ گمان کئے ہوئے ہیں کہ وہ ہمارے قابو سے باہر نکل جائیں گے ؟ کیا ہی برا ہے جو وہ اپنے ذہنوں میں فیصلہ کرتے ہیں ۔
جو شخص اللہ سے ملاقات کی امید رکھتا ہے تو بیشک اللہ کا مقرر کردہ وقت ضرور آنے والا ہے ، اور وہی سننے والا جاننے والا ہے ۔
جو شخص راہ حق میں جد و جہد کرتا ہے وہ اپنے ہی نفع کے لئے تگ و دو کرتا ہے ، بیشک اللہ تمام جہانوں کی طاعتوں ، کوششوں اور مجاہدوں سے بے نیاز ہے ۔
اور جو لوگ ایمان لائے اور نیک عمل کرتے رہے تو ہم ان کی ساری خطائیں ان کے نامۂ اعمال سے مٹا دیں گے اور ہم یقینا انہیں اس سے بہتر جزا عطا فرما دیں گے جو عمل وہ فی الواقع کرتے رہے تھے ۔
اور ہم نے انسان کو اس کے والدین سے نیک سلوک کا حکم فرمایا اور اگر وہ تجھ پر یہ کوشش کریں کہ تو میرے ساتھ اس چیز کو شریک ٹھہرائے جس کا تجھے کچھ بھی علم نہیں تو ان کی اطاعت مت کر ، میری ہی طرف تم سب کو پلٹنا ہے سو میں تمہیں ان کاموں سے آگاہ کردوں گا جو تم دنیا میں کیا کرتے تھے ۔
اور جو لوگ ایمان لائے اور نیک اعمال کرتے رہے تو ہم انہیں ضرور نیکو کاروں کے گروہ میں داخل فرما دیں گے ۔
اور لوگوں میں ایسے شخص بھی ہوتے ہیں جو زبان سے کہتے ہیں کہ ہم اللہ پر ایمان لائے ، پھر جب انہیں اللہ کی راہ میں کوئی تکلیف پہنچائی جاتی ہے تو وہ لوگوں کی آزمائش کواللہ کے عذاب کی مانند قرار دیتے ہیں ، اور اگر آپ کے رب کی جانب سے کوئی مدد آپہنچتی ہے تو وہ یقینا یہ کہنے لگتے ہیں کہ ہم تو تمہارے ساتھ ہی تھے ، کیا اللہ ان باتوں کو نہیں جانتا جو جہان والوں کے سینوں میں پوشیدہ ہیں ۔
اور اللہ ضرور ایسے لوگوں کو ممتاز فرما دے گا جو سچے دل سے ایمان لائے ہیں اور منافقوں کو بھی ضرور ظاہر کر دے گا ۔
اور کافر لوگ ایمان والوں سے کہتے ہیں کہ تم ہماری راہ کی پیروی کرو اور ہم تمہاری خطاؤں کے بوجھ کو اٹھا لیں گے ، حالانکہ وہ ان کے گناہوں کا کچھ بھی بوجھ اٹھانے والے نہیں ہیں بیشک وہ جھوٹے ہیں ۔
وہ یقینا اپنے گناہوں کے بوجھ اٹھائیں گے اور اپنے بوجھوں کے ساتھ کئی دوسرے بوجھ بھی اپنے اوپر لادے ہوں گے اور ان سے روز قیامت ان بہتانوں کی ضرور پرسش کی جائے گی جو وہ گھڑا کرتے تھے ۔
اور بیشک ہم نے نوح علیہ السلام کو ان کی قوم کی طرف بھیجا تو وہ ان میں پچاس برس کم ایک ہزار سال رہے ، پھر ان لوگوں کو طوفان نے آپکڑا اس حال میں کہ وہ ظالم تھے ۔
پھر ہم نے نوح علیہ السلام کو اور ان کے ہمراہ کشتی والوں کو نجات بخشی اور ہم نے اس کشتی اور واقعہ کو تمام جہان والوں کے لئے نشانی بنا دیا ۔
اور ابراہیم علیہ السلام کو یاد کریں جب انہوں نے اپنی قوم سے فرمایا کہ تم اللہ کی عبادت کرو اور اس سے ڈرو ، یہی تمہارے حق میں بہتر ہے اگر تم حقیقت کو جانتے ہو ۔
تم تو اللہ کے سوا بتوں کی پوجا کرتے ہو اور محض جھوٹ گھڑتے ہو ، بیشک تم اللہ کے سوا جن کی پوجا کرتے ہو وہ تمہارے لئے رزق کے مالک نہیں ہیں پس تم اللہ کی بارگاہ سے رزق طلب کیا کرو اور اسی کی عبادت کیا کرو اور اسی کا شکر بجا لایا کرو ، تم اسی کی طرف پلٹائے جاؤ گے ۔
اور اگر تم نے میری باتوں کو جھٹلایا تو یقینا تم سے پہلے بھی کئی امتیں حق کو جھٹلا چکی ہیں ، اور رسول پر واضح طریق سے احکام پہنچا دینے کے سوا کچھ لازم نہیں ہے ۔
کیا انہوں نے نہیں دیکھا یعنی غور نہیں کیا کہ اللہ کس طرح تخلیق کی ابتداء فرماتا ہے پھر اسی طرح اس کا اعادہ فرماتا ہے ۔ بیشک یہ کام اللہ پر آسان ہے ۔
فرما دیجئے : تم زمین میں کائناتی زندگی کے مطالعہ کے لئے چلو پھرو ، پھر دیکھو یعنی غور و تحقیق کرو کہ اس نے مخلوق کی زندگی کی ابتداء کیسے فرمائی پھر وہ دوسری زندگی کو کس طرح اٹھا کر ارتقاء کے مراحل سے گزارتا ہوا نشو و نما دیتا ہے ۔ بیشک اللہ ہر شے پر بڑی قدرت رکھنے والا ہے ۔
وہ جسے چاہتا ہے عذاب دیتا ہے اور جس پر چاہتا ہے رحم فرماتا ہے اور اسی کی طرف تم پلٹائے جاؤ گے ۔
اور نہ تم اللہ کو زمین میں عاجز کرنے والے ہو اور نہ آسمان میں اور نہ تمہارے لئے اللہ کے سوا کوئی دوست ہے اور نہ مددگار ۔
اور جن لوگوں نے اللہ کی آیتوں کا اور اس کی ملاقات کا انکار کیا وہ لوگ میری رحمت سے مایوس ہوگئے اور ان ہی لوگوں کے لئے درد ناک عذاب ہے ۔
سو قوم ابراہیم کا جواب اس کے سوا کچھ نہ تھا کہ وہ کہنے لگے : تم اسے قتل کر ڈالو یا اسے جلا دو ، پھر اللہ نے اسے نمرود کی آگ سے نجات بخشی ، بیشک اس واقعہ میں ان لوگوں کے لئے نشانیاں ہیں جو ایمان لائے ہیں ۔
اور ابراہیم علیہ السلام نے کہا : بس تم نے تو اللہ کو چھوڑ کر بتوں کو معبود بنا لیا ہے محض دنیوی زندگی میں آپس کی دوستی کی خاطر پھر روز قیامت تم میں سے ہر ایک دوسرے کی دوستی کا انکار کر دے گا اور تم میں سے ہر ایک دوسرے پر لعنت بھیجے گا ، تو تمہارا ٹھکانا دوزخ ہے اور تمہارے لئے کوئی بھی مددگار نہ ہوگا ۔
پھر لوط علیہ السلام ان پر یعنی ابراہیم علیہ السلام پر ایمان لے آئے اور انہوں نے کہا : میں اپنے رب کی طرف ہجرت کرنے والا ہوں ۔ بیشک وہ غالب ہے حکمت والا ہے ۔
اور ہم نے انہیں اسحاق اور یعقوب علیہما السلام بیٹا اور پوتا عطا فرمائے اور ہم نے ابراہیم علیہ السلام کی اولاد میں نبوت اور کتاب مقرر فرما دی اور ہم نے انہیں دنیا میں ہی ان کا صلہ عطا فرما دیا ، اور بیشک وہ آخرت میں بھی نیکوکاروں میں سے ہیں ۔
اور لوط علیہ السلام کو یاد کریں جب انہوں نے اپنی قوم سے کہا : بیشک تم بڑی بے حیائی کا ارتکاب کرتے ہو ، اقوام عالم میں سے کسی ایک قوم نے بھی اس بے حیائی میں تم سے پہل نہیں کی ۔
کیا تم شہوت رانی کے لئے مردوں کے پاس جاتے ہو اور ڈاکہ زنی کرتے ہو اور اپنی بھری مجلس میں ناپسندیدہ کام کرتے ہو ، تو ان کی قوم کا جواب بھی اس کے سوا کچھ نہ تھا کہ کہنے لگے : تم ہم پر اللہ کا عذاب لے آؤ اگر تم سچے ہو ۔
لوط علیہ السلام نے عرض کیا : اے رب ! تو فساد انگیزی کرنے والی قوم کے خلاف میری مدد فرما ۔
اور جب ہمارے بھیجے ہوئے فرشتے ابراہیم علیہ السلام کے پاس خوشخبری لے کر آئے تو انہوں نے ساتھ یہ بھی کہا کہ ہم اس بستی کے مکینوں کو ہلاک کرنے والے ہیں کیونکہ یہاں کے باشندے ظالم ہیں ۔
ابراہیم علیہ السلام نے کہا : اس بستی میں تو لوط علیہ السلام بھی ہیں ، انہوں نے کہا : ہم ان لوگوں کوخوب جانتے ہیں جو جو اس میں رہتے ہیں ہم لوط علیہ السلام کو اور ان کے گھر والوں کو سوائے ان کی عورت کے ضرور بچالیں گے ، وہ پیچھے رہ جانے والوں میں سے ہے ۔
اور جب ہمارے بھیجے ہوئے فرشتے لوط علیہ السلام کے پاس آئے تو وہ ان کے آنے سے رنجیدہ ہوئے اور ان کے ارادۂ عذاب کے باعث نڈھال سے ہوگئے اور فرشتوں نے کہا : آپ نہ خوفزدہ ہوں اور نہ غم زدہ ہوں ، بیشک ہم آپ کو اور آپ کے گھر والوں کو بچانے والے ہیں سوائے آپ کی عورت کے وہ عذاب کے لئے پیچھے رہ جانے والوں میں سے ہے ۔
بیشک ہم اس بستی کے باشندوں پر آسمان سے عذاب نازل کرنے والے ہیں اس وجہ سے کہ وہ نافرمانی کیا کرتے تھے ۔
اور بیشک ہم نے اس بستی سے ویران مکانوں کو ایک واضح نشانی کے طور پر عقل مند لوگوں کے لئے برقرار رکھا ۔
اور مدین کی طرف ان کے قومی بھائی شعیب علیہ السلام کو بھیجا ، سو انہوں نے کہا : اے میری قوم ! اللہ کی عبادت کرو اور یوم آخرت کی امید رکھو اور زمین میں فساد انگیزی نہ کرتے پھرو ۔
تو انہوں نے شعیب علیہ السلام کو جھٹلا ڈالا پس انہیں بھی زلزلہ کے عذاب نے آپکڑا ، سو انہوں نے صبح اس حال میں کی کہ اپنے گھروں میں اوندھے منہ مردہ پڑے تھے ۔
اور عاد اور ثمود کو بھی ہم نے ہلاک کیا اور بیشک ان کے کچھ تباہ شدہ مکانات تمہارے لیئے بطور عبرت ظاہر ہو چکے ہیں اور شیطان نے ان کے اعمال بد ، ان کے لئے خوش نما بنا دیئے تھے اورانہیں حق کی راہ سے پھیر دیا تھا حالانکہ وہ بینا و دانا تھے ۔
اور ہم نے قارون اور فرعون اور ہامان کو بھی ہلاک کیا اور بیشک موسٰی علیہ السلام ان کے پاس واضح نشانیاں لے کر آئے تھے تو انہوں نے ملک میں غرور و سرکشی کی اور وہ ہماری گرفت سے آگے بڑھ جانے والے نہ تھے ۔
سو ہم نے ان میں سے ہر ایک کو اس کے گناہ کے باعث پکڑ لیا ، اور ان میں سے وہ طبقہ بھی تھا جس پر ہم نے پتھر برسانے والی آندھی بھیجی اوران میں سے وہ طبقہ بھی تھا جسے دہشت ناک آواز نے آپکڑا اور ان میں سے وہ طبقہ بھی تھا جسے ہم نے زمین میں دھنسا دیا اور ان میں سے ایک وہ طبقہ بھی تھا جسے ہم نے غرق کر دیا اور ہرگز ایسا نہ تھا کہ اللہ ان پر ظلم کرے بلکہ وہ خود ہی اپنی جانوں پر ظلم کرتے تھے ۔
ایسے کافر لوگوں کی مثال جنہوں نے اللہ کو چھوڑ کر اوروں یعنی بتوں کو کارساز بنا لیا ہے مکڑی کی داستان جیسی ہے جس نے اپنے لئے جالے کا گھر بنایا ، اور بیشک سب گھروں سے زیادہ کمزور مکڑی کا گھر ہے ، کاش ! وہ لوگ یہ بات جانتے ہوتے ۔
بیشک اللہ ان بتوں کی حقیقت کو جانتا ہے جن کی بھی وہ اس کے سوا پوجا کرتے ہیں ، اور وہی غالب ہے حکمت والا ہے ۔
اور یہ مثالیں ہیں ہم انہیں لوگوں کے سمجھانے کے لئے بیان کرتے ہیں ، اور انہیں اہل علم کے سوا کوئی نہیں سمجھتا ۔
اللہ نے آسمانوں اور زمین کو درست تدبیر کے ساتھ پیدا فرمایا ہے ، بیشک اس تخلیق میں اہل ایمان کے لئے اس کی وحدانیت اور قدرت کی نشانی ہے ۔
اے حبیب مکرم ! آپ وہ کتاب پڑھ کر سنائیے جو آپ کی طرف بذریعہ وحی بھیجی گئی ہے ، اور نماز قائم کیجئے ، بیشک نماز بے حیائی اور برائی سے روکتی ہے ، اور واقعی اﷲ کا ذکر سب سے بڑا ہے ، اور اﷲ ان کاموں کو جانتا ہے جو تم کرتے ہو ۔
اور اے مومنو ! اہل کتاب سے نہ جھگڑا کرو مگر ایسے طریقہ سے جو بہتر ہو سوائے ان لوگوں کے جنہوں نے ان میں سے ظلم کیا ، اور ان سے کہہ دو کہ ہم اس کتاب پر ایمان لائے ہیں جو ہماری طرف اتاری گئی ہے اور جو تمہاری طرف اتاری گئی تھی ، اور ہمارا معبود اور تمہارا معبود ایک ہی ہے ، اور ہم اسی کے فرمانبردار ہیں ۔
اور اسی طرح ہم نے آپ کی طرف کتاب اتاری ، تو جن حق شناس لوگوں کو ہم نے پہلے سے کتاب عطا کر رکھی تھی وہ اس کتاب پر ایمان لاتے ہیں ، اور ان اہل مکہ میں سے بھی ایسے ہیں جو اس پر ایمان لاتے ہیں ، اور ہماری آیتوں کا انکار کافروں کے سوا کوئی نہیں کرتا ۔
اور اے حبیب ! اس سے پہلے آپ کوئی کتاب نہیں پڑھا کرتے تھے اور نہ ہی آپ اسے اپنے ہاتھ سے لکھتے تھے ورنہ اہل باطل اسی وقت ضرور شک میں پڑ جاتے ۔
بلکہ وہ قرآن ہی کی واضح آیتیں ہیں جو ان لوگوں کے سینوں میں محفوظ ہیں جنہیں صحیح علم عطا کیا گیا ہے ، اور ظالموں کے سوا ہماری آیتوں کا کوئی انکار نہیں کرتا ۔
اور کفار کہتے ہیں کہ ان پر یعنی نبی اکرم صلی اللہ علیہ وآلہ وسلم پر ان کے رب کی طرف سے نشانیاں کیوں نہیں اتاری گئیں ، آپ فرما دیجئے کہ نشانیاں تو اﷲ ہی کے پاس ہیں اور میں تو محض صریح ڈر سنانے والا ہوں ۔
کیا ان کے لئے یہ نشانی کافی نہیں ہے کہ ہم نے آپ پر وہ کتاب نازل فرمائی ہے جو ان پر پڑھی جاتی ہے یا ہمیشہ پڑھی جاتی رہے گی ، بیشک اس کتاب میں رحمت اور نصیحت ہے ان لوگوں کے لئے جو ایمان رکھتے ہیں ۔
آپ فرما دیجئے : میرے اور تمہارے درمیان اﷲ ہی گواہ کافی ہے ۔ وہ جو کچھ آسمانوں اور زمین میں ہے سب کا حال جانتا ہے ، اور جو لوگ باطل پر ایمان لائے اور اﷲ کا انکار کیا وہی نقصان اٹھانے والے ہیں ۔
اور یہ لوگ آپ سے عذاب میں جلدی چاہتے ہیں ، اور اگر عذاب کا وقت مقرر نہ ہوتا تو ان پر عذاب آچکا ہوتا ، اور وہ عذاب یا وقت عذاب ضرور انہیں اچانک آپہنچے گا اور انہیں خبر بھی نہ ہوگی ۔
یہ لوگ آپ سے عذاب جلد طلب کرتے ہیں ، اور بیشک دوزخ کافروں کو گھیر لینے والی ہے ۔
جس دن عذاب انہیں ان کے اوپر سے اور ان کے پاؤں کے نیچے سے ڈھانپ لے گا تو ارشاد ہوگا : تم ان کاموں کا مزہ چکھو جو تم کرتے تھے ۔
اے میرے بندو ! جو ایمان لے آئے ہو بیشک میری زمین کشادہ ہے سو تم میری ہی عبادت کرو ۔
ہر جان موت کا مزہ چکھنے والی ہے ، پھر تم ہماری ہی طرف لوٹائے جاؤ گے ۔
اور جو لوگ ایمان لائے اور نیک اعمال کرتے رہے ہم انہیں ضرور جنت کے بالائی محلات میں جگہ دیں گے جن کے نیچے سے نہریں بہہ رہی ہوں گی وہ ان میں ہمیشہ رہیں گے ، یہ عمل صالح کرنے والوں کا کیا ہی اچھا اجر ہے ۔
یہ وہ لوگ ہیں جنہوں نے صبر کیا اور اپنے رب پر ہی توکل کرتے رہے ۔
اور کتنے ہی جانور ہیں جو اپنی روزی اپنے ساتھ نہیں اٹھائے پھرتے ، اﷲ انہیں بھی رزق عطا کرتا ہے اور تمہیں بھی ، اور وہ خوب سننے والا جاننے والا ہے ۔
اور اگر آپ ان کفار سے پوچھیں کہ آسمانوں اور زمین کو کس نے پیدا کیا اور سورج اور چاند کو کس نے تابع فرمان بنا دیا ، تو وہ ضرور کہہ دیں گے : اﷲ نے ، پھر وہ کدھر الٹے جا رہے ہیں ۔
اﷲ اپنے بندوں میں سے جس کے لئے چاہتا ہے رزق کشادہ فرما دیتا ہے ، اور جس کے لئے چاہتا ہے تنگ کر دیتا ہے ، بیشک اﷲ ہر چیز کو خوب جاننے والا ہے ۔
اور اگر آپ ان سے پوچھیں کہ آسمان سے پانی کس نے اتارا پھر اس سے زمین کو اس کی مردنی کے بعد حیات اور تازگی بخشی ، تو وہ ضرور کہہ دیں گے : اﷲ نے ، آپ فرما دیں : ساری تعریفیں اﷲ ہی کے لئے ہیں ، بلکہ ان میں سے اکثر لوگ عقل نہیں رکھتے ۔
اور اے لوگو ! یہ دنیا کی زندگی کھیل اور تماشے کے سوا کچھ نہیں ہے ، اور حقیقت میں آخرت کا گھر ہی صحیح زندگی ہے ۔ کاش ! وہ لوگ یہ راز جانتے ہوتے ۔
پھر جب وہ کشتی میں سوار ہوتے ہیں تو مشکل وقت میں بتوں کو چھوڑ کر صرف اﷲ کو اس کے لئے اپنا دین خالص کرتے ہوئے پکارتے ہیں ، پھر جب اﷲ انہیں بچا کر خشکی تک پہنچا دیتا ہے تو اس وقت وہ دوبارہ شرک کرنے لگتے ہیں ۔
تاکہ اس نعمت نجات کی ناشکری کریں جو ہم نے انہیں عطا کی اور کفر کی زندگی کے حرام فائدے اٹھاتے رہیں ۔ پس وہ عنقریب اپنا انجام جان لیں گے ۔
اور کیا انہوں نے نہیں دیکھا کہ ہم نے حرم کعبہ کو جائے امان بنا دیا ہے اور ان کے اردگرد کے لوگ اچک لئے جاتے ہیں ، تو کیا پھر بھی وہ باطل پر ایمان رکھتے اور اﷲ کے احسان کی ناشکری کرتے رہیں گے ۔
اور اس شخص سے بڑھ کر ظالم کون ہو سکتا ہے جو اﷲ پر جھوٹا بہتان باندھے یا حق کو جھٹلا دے جب وہ اس کے پاس آپہنچے ۔ کیا دوزخ میں کافروں کے لئے ٹھکانہ مقرر نہیں ہے ۔
اور جو لوگ ہمارے حق میں جہاد اور مجاہدہ کرتے ہیں تو ہم یقینا انہیں اپنی طرف سیر اور وصول کی راہیں دکھا دیتے ہیں ، اور بیشک اﷲ صاحبان احسان کو اپنی معیت سے نوازتا ہے ۔
الف ، لام ، میم حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ۔
اہل روم فارس سے مغلوب ہوگئے ۔
نزدیک کے ملک میں ، اور وہ اپنے مغلوب ہونے کے بعد عنقریب غالب ہو جائیں گے ۔
چند ہی سال میں یعنی دس سال سے کم عرصہ میں ، امر تو اﷲ ہی کا ہے پہلے غلبۂ فارس میں بھی اور بعد کے غلبۂ روم میں بھی ، اور اس وقت اہل ایمان خوش ہوں گے ۔
اﷲ کی مدد سے ، وہ جس کی چاہتا ہے مدد فرماتا ہے ، اور وہ غالب ہے مہربان ہے ۔
یہ تو اﷲ کا وعدہ ہے ، اﷲ اپنے وعدہ کے خلاف نہیں کرتا ، لیکن اکثر لوگ نہیں جانتے ۔
وہ تو دنیا کی ظاہری زندگی کو ہی جانتے ہیں اور وہ لوگ آخرت کی حقیقی زندگی سے غافل و بے خبر ہیں ۔
کیا انہوں نے اپنے من میں کبھی غور نہیں کیا کہ اﷲ نے آسمانوں اور زمین کو اور جوکچھ ان دونوں کے درمیان ہے پیدا نہیں فرمایا مگر نظام حق اور مقررہ مدت کے دورانیے کے ساتھ ، اور بیشک بہت سے لوگ اپنے رب کی ملاقات کے منکر ہیں ۔
کیا ان لوگوں نے زمین میں سیر و سیاحت نہیں کی تاکہ وہ دیکھ لیتے کہ ان لوگوں کا انجام کیا ہوا جو ان سے پہلے تھے ، وہ لوگ ان سے زیادہ طاقتور تھے ، اور انہوں نے زمین میں زراعت کی تھی اور اسے آباد کیا تھا ، اس سے کہیں بڑھ کر جس قدر انہوں نے زمین کو آباد کیا ہے ، پھر ان کے پاس ان کے پیغمبر واضح نشانیاں لے کر آئے تھے ، سو اﷲ ایسا نہ تھا کہ ان پر ظلم کرتا ، لیکن وہ خود ہی اپنی جانوں پر ظلم کر رہے تھے ۔
پھر ان لوگوں کا انجام بہت برا ہوا جنہوں نے برائی کی اس لئے کہ وہ اﷲ کی آیتوں کو جھٹلاتے اور ان کا مذاق اڑایا کرتے تھے ۔
اﷲ مخلوق کو پہلی بار پیدا فرماتا ہے پھر وہی اسے دوبارہ پیدا فرمائے گا ، پھر تم اسی کی طرف لوٹائے جاؤ گے ۔
اور جس دن قیامت قائم ہوگی تو مجرم لوگ مایوس ہو جائیں گے ۔
اور ان کے خود ساختہ شریکوں میں سے ان کے لئے سفارشی نہیں ہوں گے اور وہ بالآخر اپنے شریکوں کے ہی منکر ہو جائیں گے ۔
اور جس دن قیامت برپا ہوگی اس دن لوگ نفسا نفسی میں الگ الگ ہو جائیں گے ۔
پس جو لوگ ایمان لائے اور نیک اعمال کرتے رہے تو وہ باغات جنت میں خوش حال و مسرور کر دیئے جائیں گے ۔
اور جن لوگوں نے کفر کیا اور ہماری آیتوں کو اور آخرت کی پیشی کو جھٹلایا تو یہی لوگ عذاب میں حاضر کئے جائیں گے ۔
پس تم اﷲ کی تسبیح کیا کرو جب تم شام کرو یعنی مغرب اور عشاء کے وقت اور جب تم صبح کرو یعنی فجر کے وقت ۔
اور ساری تعریفیں آسمانوں اور زمین میں اسی کے لئے ہیں اور تم تسبیح کیا کرو سہ پہر کو بھی یعنی عصر کے وقت اور جب تم دوپہر کرو یعنی ظہر کے وقت ۔
وہی مردہ سے زندہ کو نکالتا ہے اور زندہ سے مردہ کو نکالتا ہے اور زمین کو اس کی مردنی کے بعد زندہ و شاداب فرماتا ہے ، اور تم بھی اسی طرح قبروں سے نکالے جاؤ گے ۔
اور یہ اس کی نشانیوں میں سے ہے کہ اس نے تمہیں مٹی سے پیدا کیا پھر اب تم انسان ہو جو زمین میں پھیلے ہوئے ہو ۔
اور یہ بھی اس کی نشانیوں میں سے ہے کہ اس نے تمہارے لئے تمہاری ہی جنس سے جوڑے پیدا کئے تاکہ تم ان کی طرف سکون پاؤ اور اس نے تمہارے درمیان محبت اور رحمت پیدا کر دی ، بیشک اس نظام تخلیق میں ان لوگوں کے لئے نشانیاں ہیں جو غور و فکر کرتے ہیں ۔
اور اس کی نشانیوں میں سے آسمانوں اور زمین کی تخلیق بھی ہے اور تمہاری زبانوں اور تمہارے رنگوں کا اختلاف بھی ہے ، بیشک اس میں اہل علم و تحقیق کے لئے نشانیاں ہیں ۔
اور اس کی نشانیوں میں سے رات اور دن میں تمہارا سونا اور اس کے فضل یعنی رزق کو تمہارا تلاش کرنا بھی ہے ۔ بیشک اس میں ان لوگوں کے لئے نشانیاں ہیں جو غور سے سنتے ہیں ۔
اور اس کی نشانیوں میں سے یہ بھی ہے کہ وہ تمہیں ڈرانے اور امید دلانے کے لئے بجلی دکھاتا ہے اور آسمان سے بارش کا پانی اتارتا ہے پھر اس سے زمین کو اس کی مردنی کے بعد زندہ و شاداب کر دیتا ہے ، بیشک اس میں ان لوگوں کے لئے نشانیاں ہیں جو عقل سے کام لیتے ہیں ۔
اور اس کی نشانیوں میں سے یہ بھی ہے کہ آسمان و زمین اس کے نظام امر کے ساتھ قائم ہیں پھر جب وہ تم کو زمین سے نکلنے کے لئے ایک بار پکارے گا تو تم اچانک باہر نکل آؤ گے ۔
اور جو کچھ آسمانوں اور زمین میں ہے سب اسی کا ہے ، سب اسی کے اطاعت گزار ہیں ۔
اور وہی ہے جو پہلی بار تخلیق کرتا ہے پھر اس کا اعادہ فرمائے گا اور یہ دوبارہ پیدا کرنا اس پر بہت آسان ہے ۔ اور آسمانوں اور زمین میں سب سے اونچی شان اسی کی ہے ، اور وہ غالب ہے حکمت والا ہے ۔
اس نے نکتۂ توحید سمجھانے کے لئے تمہارے لئے تمہاری ذاتی زندگیوں سے ایک مثال بیان فرمائی ہے کہ کیا جو لونڈی ، غلام تمہاری ملک میں ہیں اس مال میں جو ہم نے تمہیں عطا کیا ہے شراکت دار ہیں ، کہ تم سب اس ملکیت میں برابر ہو جاؤ ۔ مزید یہ کہ کیا تم ان سے اسی طرح ڈرتے ہو جس طرح تمہیں اپنوں کا خوف ہوتا ہے نہیں اسی طرح ہم عقل رکھنے والوں کے لئے نشانیاں کھول کر بیان کرتے ہیں کہ اﷲ کا بھی اس کی مخلوق میں کوئی شریک نہیں ہے ۔
بلکہ جن لوگوں نے ظلم کیا ہے وہ بغیر علم و ہدایت کے اپنی نفسانی خواہشات کی پیروی کرتے ہیں ، پس اس شخص کو کون ہدایت دے سکتا ہے جسے اﷲ نے گمراہ ٹھہرا دیا ہو اور ان لوگوں کے لئے کوئی مددگار نہیں ہے ۔
پس آپ اپنا رخ اﷲ کی اطاعت کے لئے کامل یک سوئی کے ساتھ قائم رکھیں ۔ اﷲ کی بنائی ہوئی فطرت اسلام ہے جس پر اس نے لوگوں کو پیدا فرمایا ہے اسے اختیار کر لو ، اﷲ کی پیدا کردہ سرشت میں تبدیلی نہیں ہوگی ، یہ دین مستقیم ہے لیکن اکثر لوگ ان حقیقتوں کو نہیں جانتے ۔
اسی کی طرف رجوع و انابت کا حال رکھو اور اس کا تقوٰی اختیار کرو اور نماز قائم کرو اور مشرکوں میں سے مت ہو جاؤ ۔
ان یہود و نصارٰی میں سے بھی نہ ہونا جنہوں نے اپنے دین کو ٹکڑے ٹکڑے کر ڈالا اور وہ گروہ در گروہ ہو گئے ، ہر گروہ اسی ٹکڑے پر اتراتا ہے جو اس کے پاس ہے ۔
اور جب لوگوں کو کوئی تکلیف پہنچتی ہے تو وہ اپنے رب کو اس کی طرف رجوع کرتے ہوئے پکارتے ہیں ، پھر جب وہ ان کو اپنی جانب سے رحمت سے لطف اندوز فرماتا ہے تو پھر فورا ان میں سے کچھ لوگ اپنے رب کے ساتھ شرک کرنے لگتے ہیں ۔
تاکہ اس نعمت کی ناشکری کریں جو ہم نے انہیں عطا کی ہے پس تم چند روزہ زندگی کے فائدے اٹھا لو ، پھر عنقریب تم اپنے انجام کو جان لو گے ۔
کیا ہم نے ان پر کوئی ایسی دلیل اتاری ہے جو ان بتوں کے حق میں شہادۃ کلام کرتی ہو جنہیں وہ اﷲ کا شریک بنا رہے ہیں ۔
اور جب ہم لوگوں کو رحمت سے لطف اندوز کرتے ہیں تو وہ اس سے خوش ہو جاتے ہیں ، اور جب انہیں کوئی تکلیف پہنچتی ہے ان گناہوں کے باعث جو وہ پہلے سے کر چکے ہیں تو وہ فورا مایوس ہو جاتے ہیں ۔
کیا انہوں نے نہیں دیکھا کہ اﷲ جس کے لئے چاہتا ہے رزق کشادہ فرما دیتا ہے اور جس کے لئے چاہتا ہے تنگ کر دیتا ہے ۔ بیشک اس میں ان لوگوں کے لئے نشانیاں ہیں جو ایمان رکھتے ہیں ۔
پس آپ قرابت دار کو اس کا حق ادا کرتے رہیں اور محتاج اور مسافر کو ان کا حق ، یہ ان لوگوں کے لئے بہتر ہے جو اﷲ کی رضامندی کے طالب ہیں ، اور وہی لوگ مراد پانے والے ہیں ۔
اور جو مال تم سود پر دیتے ہو تاکہ تمہارا اثاثہ لوگوں کے مال میں مل کر بڑھتا رہے تو وہ اﷲ کے نزدیک نہیں بڑھے گا اور جو مال تم زکوٰۃ و خیرات میں دیتے ہو فقط اﷲ کی رضا چاہتے ہوئے تو وہی لوگ اپنا مال عند اﷲ کثرت سے بڑھانے والے ہیں ۔
اﷲ ہی ہے جس نے تمہیں پیدا کیا پھر اس نے تمہیں رزق بخشا پھر تمہیں موت دیتا ہے پھر تمہیں زندہ فرمائے گا ، کیا تمہارے خود ساختہ شریکوں میں سے کوئی ایسا ہے جو ان کاموں میں سے کچھ بھی کر سکے ، وہ اﷲ پاک ہے اور ان چیزوں سے برتر ہے جنہیں وہ اس کا شریک ٹھہراتے ہیں ۔
بحر و بر میں فساد ان گناہوں کے باعث پھیل گیا ہے جو لوگوں کے ہاتھوں نے کما رکھے ہیں تاکہ اﷲ انہیں بعض برے اعمال کا مزہ چکھا دے جو انہوں نے کئے ہیں ، تاکہ وہ باز آجائیں ۔
آپ فرما دیجئے کہ تم زمین میں سیر و سیاحت کیا کرو پھر دیکھو پہلے لوگوں کا کیسا عبرت ناک انجام ہوا ، ان میں زیادہ تر مشرک تھے ۔
سو آپ اپنا رخ انور سیدھے دین کے لئے قائم رکھیئے قبل اس کے کہ وہ دن آجائے جسے اﷲ کی طرف سے قطعا نہیں پھرنا ہے ۔ اس دن سب لوگ جدا جدا ہو جائیں گے ۔
جس نے کفر کیا تو اس کا وبال کفر اسی پر ہے اور جو نیک عمل کرے سو یہ لوگ اپنے لئے جنت کی آرام گاہیں درست کر رہے ہیں ۔
تاکہ اﷲ اپنے فضل سے ان لوگوں کو بدلہ دے جو ایمان لائے اور نیک عمل کرتے رہے ۔ بیشک وہ کافروں کو دوست نہیں رکھتا ۔
اور اس کی نشانیوں میں سے یہ بھی ہے کہ وہ بارش کی خوشخبری سنانے والی ہواؤں کو بھیجتا ہے تاکہ تمہیں بارش کے ثمرات کی صورت میں اپنی رحمت سے بہرہ اندوز فرمائے اور تاکہ ان ہواؤں کے ذریعے جہاز بھی اس کے حکم سے چلیں ۔ اور یہ سب اس لئے ہے کہ تم اس کا فضل بصورت زراعت و تجارت تلاش کرو اور شاید تم یوں شکرگزار ہو جاؤ ۔
اور درحقیقت ہم نے آپ سے پہلے رسولوں کو ان کی قوموں کی طرف بھیجا اور وہ ان کے پاس واضح نشانیاں لے کر آئے پھر ہم نے تکذیب کرنے والے مجرموں سے بدلہ لے لیا ، اور مومنوں کی مدد کرنا ہمارے ذمۂ کرم پر تھا اور ہے ۔
اﷲ ہی ہے جو ہواؤں کو بھیجتا ہے تو وہ بادل کو ابھارتی ہیں پھر وہ اس بادل کو فضائے آسمانی میں جس طرح چاہتا ہے پھیلا دیتا ہے پھر اسے متفرق ٹکڑے کر کے تہ بہ تہ کر دیتا ہے ، پھر تم دیکھتے ہو کہ بارش اس کے درمیان سے نکلتی ہے ، پھر جب اس بارش کو اپنے بندوں میں سے جنہیں چاہتا ہے پہنچا دیتا ہے تو وہ فورا خوش ہو جاتے ہیں ۔
اگرچہ ان پر بارش کے اتارے جانے سے پہلے وہ لوگ مایوس ہو رہے تھے ۔
سو آپ اﷲ کی رحمت کے اثرات کی طرف دیکھئے کہ وہ کس طرح زمین کو اس کی مردنی کے بعد زندہ فرما دیتا ہے ، بیشک وہ مردوں کو بھی اسی طرح ضرور زندہ کرنے والا ہے اور وہ ہر چیز پر خوب قادر ہے ۔
اور اگر ہم خشک ہوا بھیج دیں اور وہ اپنی کھیتی کو زرد ہوتا ہوا دیکھ لیں تو اس کے بعد وہ پہلی تمام نعمتوں سے کفر کرنے لگیں گے ۔
پس اے حبیب ! بے شک آپ نہ تو ان مردوں یعنی حیات ایمانی سے محروم کافروں کو اپنی پکار سناتے ہیں اور نہ ہی صدائے حق کی سماعت سے محروم بہروں کو ، جب کہ وہ آپ ہی سے پیٹھ پھیرے جا رہے ہوں ۔
اور نہ ہی آپ ان اندھوں کو جو محروم بصیرت ہیں گمراہی سے راہ ہدایت پر لانے والے ہیں ، آپ تو صرف انہی لوگوں کو فہم اور قبولیت کی توفیق کے ساتھ سناتے ہیں جو ہماری آیتوں پر ایمان لے آتے ہیں ، سو وہی مسلمان ہیں ان کے سوا کسی اور کو آپ سناتے ہی نہیں ہیں ۔
اﷲ ہی ہے جس نے تمہیں کمزور چیز یعنی نطفہ سے پیدا فرمایا پھر اس نے کمزوری کے بعد قوت شباب پیدا کیا ، پھر اس نے قوت کے بعد کمزوری اور بڑھاپا پیدا کر دیا ، وہ جو چاہتا ہے پیدا فرماتا ہے اور وہ خوب جاننے والا ، بڑی قدرت والا ہے ۔
اور جس دن قیامت برپا ہوگی مجرم لوگ قسمیں کھائیں گے کہ وہ دنیا میں ایک گھڑی کے سوا ٹھہرے ہی نہیں تھے ، اسی طرح وہ دنیا میں بھی حق سے پھرے رہتے تھے ۔
اور جنہیں علم اور ایمان سے نوازا گیا ہے ان سے کہیں گے : درحقیقت تم اﷲ کی کتاب میں ایک گھڑی نہیں بلکہ اٹھنے کے دن تک ٹھہرے رہے ہو ، سو یہ ہے اٹھنے کا دن ، لیکن تم جانتے ہی نہ تھے ۔
پس اس دن ظالموں کو ان کی معذرت کوئی فائدہ نہ دے گی اور نہ ہی ان سے اﷲ کو راضی کرنے کا مطالبہ کیا جائے گا ۔
اور درحقیقت ہم نے لوگوں کے سمجھانے کے لئے اس قرآن میں ہر طرح کی مثال بیان کر دی ہے ، اور اگر آپ ان کے پاس کوئی ظاہری نشانی لے آئیں تب بھی یہ کافر لوگ ضرور یہی کہہ دیں گے کہ آپ محض باطل و فریب کار ہیں ۔
اسی طرح اﷲ ان لوگوں کے دلوں پر مہر لگا دیتا ہے جو حق کو نہیں جانتے ۔
پس آپ صبر کیجئے ، بیشک اﷲ کا وعدہ سچا ہے ، جو لوگ یقین نہیں رکھتے کہیں ان کی گمراہی کا غم اور ہدایت کی فکر آپ کو کمزور ہی نہ کر دیں ۔ اے جان جہاں ! ان کے کفر کو غم جاں نہ بنا لیں ۔
الف ، لام ، میم حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ۔
یہ حکمت والی کتاب کی آیتیں ہیں ۔
جو نیکوکاروں کے لئے ہدایت اور رحمت ہے ۔
جو لوگ نماز قائم کرتے ہیں اور زکوٰۃ دیتے ہیں اور وہ لوگ جو آخرت پر یقین رکھتے ہیں ۔
یہی لوگ اپنے رب کی طرف سے ہدایت پر ہیں اور یہی لوگ ہی فلاح پانے والے ہیں ۔
اور لوگوں میں سے کچھ ایسے بھی ہیں جو بیہودہ کلام خریدتے ہیں تاکہ بغیر سوجھ بوجھ کے لوگوں کو اﷲ کی راہ سے بھٹکا دیں اور اس راہ کا مذاق اڑائیں ، ان ہی لوگوں کے لئے رسوا کن عذاب ہے ۔
اور جب اس پر ہماری آیتیں پڑھ کر سنائی جاتی ہیں تو وہ غرور کرتے ہوئے منہ پھیر لیتا ہے گویا اس نے انہیں سنا ہی نہیں ، جیسے اس کے کانوں میں بہرے پن کی گرانی ہے ، سو آپ اسے دردناک عذاب کی خبر سنا دیں ۔
بیشک جو لوگ ایمان لائے اور نیک اعمال کرتے رہے ان کے لئے نعمتوں کی جنتیں ہیں ۔
وہ ان میں ہمیشہ رہیں گے ، اﷲ کا وعدہ سچا ہے ، اور وہ غالب ہے حکمت والا ہے ۔
اس نے آسمانوں کو بغیر ستونوں کے بنایا جیسا کہ تم انہیں دیکھ رہے ہو اور اس نے زمین میں اونچے مضبوط پہاڑ رکھ دیئے تاکہ تمہیں لے کر دوران گردش نہ کانپے اور اس نے اس میں ہر قسم کے جانور پھیلا دیئے اور ہم نے آسمان سے پانی اتارا اور ہم نے اس میں ہر قسم کی عمدہ و مفید نباتات اگا دیں ۔
یہ اﷲ کی مخلوق ہے ، پس اے مشرکو ! مجھے دکھاؤ جو کچھ اﷲ کے سوا دوسروں نے پیدا کیا ہو ۔ بلکہ ظالم کھلی گمراہی میں ہیں ۔
اور بیشک ہم نے لقمان کو حکمت و دانائی عطا کی ، اور اس سے فرمایا کہ اﷲ کا شکر ادا کرو اور جو شکر کرتا ہے وہ اپنے ہی فائدہ کے لئے شکر کرتا ہے ، اور جو ناشکری کرتا ہے تو بیشک اﷲ بے نیاز ہے خود ہی سزاوار حمد ہے ۔
اور یاد کیجئے جب لقمان نے اپنے بیٹے سے کہا اور وہ اسے نصیحت کر رہا تھا : اے میرے فرزند ! اﷲ کے ساتھ شرک نہ کرنا ، بیشک شرک بہت بڑا ظلم ہے ۔
اور ہم نے انسان کو اس کے والدین کے بارے میں نیکی کا تاکیدی حکم فرمایا ، جسے اس کی ماں تکلیف پر تکلیف کی حالت میں اپنے پیٹ میں برداشت کرتی رہی اور جس کا دودھ چھوٹنا بھی دو سال میں ہے اسے یہ حکم دیا کہ تو میرا بھی شکر ادا کر اور اپنے والدین کا بھی ۔ تجھے میری ہی طرف لوٹ کر آنا ہے ۔
اور اگر وہ دونوں تجھ پر اس بات کی کوشش کریں کہ تو میرے ساتھ اس چیز کو شریک ٹھہرائے جس کی حقیقت کا تجھے کچھ علم نہیں ہے تو ان کی اطاعت نہ کرنا ، اور دنیا کے کاموں میں ان کا اچھے طریقے سے ساتھ دینا ، اور عقیدہ و امور آخرت میں اس شخص کی پیروی کرنا جس نے میری طرف توبہ و طاعت کا سلوک اختیار کیا ۔ پھر میری ہی طرف تمہیں پلٹ کر آنا ہے تو میں تمہیں ان کاموں سے باخبر کر دوں گا جو تم کرتے رہے تھے ۔
لقمان نے کہا : اے میرے فرزند ! اگر کوئی چیز رائی کے دانہ کے برابر ہو ، پھر خواہ وہ کسی چٹان میں چھپی ہو یا آسمانوں میں یا زمین میں تب بھی اﷲ اسے روز قیامت حساب کے لئے موجود کر دے گا ۔ بیشک اﷲ باریک بین بھی ہے آگاہ و خبردار بھی ہے ۔
اے میرے فرزند ! تو نماز قائم رکھ اور نیکی کا حکم دے اور برائی سے منع کر اور جو تکلیف تجھے پہنچے اس پر صبر کر ، بیشک یہ بڑی ہمت کے کام ہیں ۔
اور لوگوں سے غرور کے ساتھ اپنا رخ نہ پھیر ، اور زمین پر اکڑ کر مت چل ، بیشک اﷲ ہر متکبر ، اترا کر چلنے والے کو ناپسند فرماتا ہے ۔
اور اپنے چلنے میں میانہ روی اختیار کر ، اور اپنی آواز کو کچھ پست رکھا کر ، بیشک سب سے بری آواز گدھے کی آواز ہے ۔
لوگو ! کیا تم نے نہیں دیکھا کہ اﷲ نے تمہارے لئے ان تمام چیزوں کو مسخر فرما دیا ہے جو آسمانوں میں ہیں اور جو زمین میں ہیں ، اور اس نے اپنی ظاہری اور باطنی نعمتیں تم پر پوری کر دی ہیں ۔ اور لوگوں میں کچھ ایسے بھی ہیں جو اﷲ کے بارے میں جھگڑا کرتے ہیں بغیر علم کے اور بغیر ہدایت کے اور بغیر روشن کتاب کی دلیل کے ۔
اور جب ان سے کہا جاتا ہے کہ تم اس کتاب کی پیروی کرو جو اﷲ نے نازل فرمائی ہے تو کہتے ہیں نہیں بلکہ ہم تو اس طریقہ کی پیروی کریں گے جس پر ہم نے اپنے باپ دادا کو پایا ، اور اگرچہ شیطان انہیں عذاب دوزخ کی طرف ہی بلاتا ہو ۔
جو شخص اپنا رخ اطاعت اﷲ کی طرف جھکا دے اور وہ اپنے عمل اور حال میں صاحب احسان بھی ہو تو اس نے مضبوط حلقہ کو پختگی سے تھام لیا ، اور سب کاموں کا انجام اﷲ ہی کی طرف ہے ۔
اور جو کفر کرتا ہے اے حبیب مکرم ! اس کا کفر آپ کو غمگین نہ کر دے ، انہیں بھی ہماری ہی طرف پلٹ کر آنا ہے ، ہم انہیں ان اعمال سے آگاہ کر دیں گے جو وہ کرتے رہے ہیں ، بیشک اﷲ سینوں کی مخفی باتوں کو خوب جاننے والا ہے ۔
ہم انہیں دنیا میں تھوڑا سا فائدہ پہنچائیں گے پھر ہم انہیں بے بس کر کے سخت عذاب کی طرف لے جائیں گے ۔
اور اگر آپ ان سے دریافت کریں کہ آسمانوں اور زمین کو کس نے پیدا کیا ۔ تو وہ ضرور کہہ دیں گے کہ اﷲ نے ، آپ فرما دیجئے : تمام تعریفیں اﷲ ہی کے لئے ہیں بلکہ ان میں سے اکثر لوگ نہیں جانتے ۔
جو کچھ آسمانوں اور زمین میں ہے سب اﷲ ہی کا ہے ، بیشک اﷲ ہی بے نیاز ہے از خود سزاوار حمد ہے ۔
اور اگر زمین میں جتنے درخت ہیں سب قلم ہوں اور سمندر روشنائی ہو اس کے بعد اور سات سمندر اسے بڑھاتے چلے جائیں تو اﷲ کے کلمات تب بھی ختم نہیں ہوں گے ۔ بیشک اﷲ غالب ہے حکمت والا ہے ۔
تم سب کو پیدا کرنا اور تم سب کو مرنے کے بعد اٹھانا قدرت الٰہیہ کے لئے صرف ایک شخص کو پیدا کرنے اور اٹھانے کی طرح ہے ۔ بیشک اﷲ سننے والا دیکھنے والا ہے ۔
کیا آپ نے نہیں دیکھا کہ اﷲ رات کو دن میں داخل فرماتا ہے اور دن کو رات میں داخل فرماتا ہے اور اسی نے سورج اور چاند کو مسخر کر رکھا ہے ، ہر کوئی ایک مقرر میعاد تک چل رہا ہے ، اور یہ کہ اﷲ ان تمام کاموں سے جو تم کرتے ہو خبردار ہے ۔
یہ اس لئے کہ اﷲ ہی حق ہے اور جن کی یہ لوگ اﷲ کے سوا عبادت کرتے ہیں ، وہ باطل ہیں اور یہ کہ اﷲ ہی بلند و بالا ، بڑائی والا ہے ۔
کیا آپ نے نہیں دیکھا کہ کشتیاں سمندر میں اﷲ کی نعمت سے چلتی ہیں تاکہ وہ تمہیں اپنی کچھ نشانیاں دکھا دے ۔ بیشک اس میں ہر بڑے صابر و شاکر کے لئے نشانیاں ہیں ۔
اور جب سمندر کی موج پہاڑوں ، بادلوں یا سائبانوں کی طرح ان پر چھا جاتی ہے تو وہ کفار و مشرکین اﷲ کو اسی کے لئے اطاعت کو خالص رکھتے ہوئے پکارنے لگتے ہیں ، پھر جب وہ انہیں بچا کر خشکی کی طرف لے جاتا ہے تو ان میں سے چند ہی اعتدال کی راہ یعنی راہ ہدایت پر چلنے والے ہوتے ہیں ، ہماری آیتوں کا کوئی انکار نہیں کرتا سوائے ہر بڑے عہد شکن اور بڑے ناشکرگزار کے ۔
اے لوگو ! اپنے رب سے ڈرو ، اور اس دن سے ڈرو جس دن کوئی باپ اپنے بیٹے کی طرف سے بدلہ نہیں دے سکے گا اور نہ کوئی ایسا فرزند ہوگا جو اپنے والد کی طرف سے کچھ بھی بدلہ دینے والا ہو ، بیشک اﷲ کا وعدہ سچا ہے سو دنیا کی زندگی تمہیں ہرگز دھوکہ میں نہ ڈال دے ، اور نہ ہی فریب دینے والا شیطان تمہیں اﷲ کے بارے میں دھوکہ میں ڈال دے ۔
بیشک اﷲ ہی کے پاس قیامت کا علم ہے ، اور وہی بارش اتارتا ہے ، اور جو کچھ رحموں میں ہے وہ جانتا ہے ، اور کوئی شخص یہ نہیں جانتا کہ وہ کل کیا عمل کمائے گا ، اور نہ کوئی شخص یہ جانتا ہے کہ وہ کس سرزمین پر مرے گا ، بیشک اﷲ خوب جاننے والا ہے ، خبر رکھنے والا ہے یعنی علیم بالذات ہے اور خبیر للغیر ہے ، از خود ہر شے کا علم رکھتا ہے اور جسے پسند فرمائے باخبر بھی کر دیتا ہے ۔
الف ، لام ، میم حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ۔
اس کتاب کا اتارا جانا ، اس میں کچھ شک نہیں کہ تمام جہانوں کے پروردگار کی طرف سے ہے ۔
کیا کفار و مشرکین یہ کہتے ہیں کہ اسے اس رسول نے گھڑ لیا ہے ۔ بلکہ وہ آپ کے رب کی طرف سے حق ہے تاکہ آپ اس قوم کو ڈر سنائیں جن کے پاس آپ سے پہلے کوئی ڈر سنانے والا نہیں آیا تاکہ وہ ہدایت پائیں ۔
اللہ ہی ہے جس نے آسمانوں اور زمین کو اور جو کچھ ان کے درمیان ہے اسے چھ دنوں یعنی چھ مدتوں میں پیدا فرمایا پھر نظام کائنات کے عرش اقتدار پر اپنی شان کے مطابق جلوہ افروز ہوا ، تمہارے لئے اسے چھوڑ کر نہ کوئی کارساز ہے اور نہ کوئی سفارشی ، سو کیا تم نصیحت قبول نہیں کرتے ۔
وہ آسمان سے زمین تک نظام اقتدار کی تدبیر فرماتا ہے پھر وہ امر اس کی طرف ایک دن میں چڑھتا ہے اور چڑھے گا جس کی مقدار ایک ہزار سال ہے اس حساب سے جو تم شمار کرتے ہو ۔
وہی غیب اور ظاہر کا جاننے والا ہے ، غالب و مہربان ہے ۔
وہی ہے جس نے خوبی و حسن بخشا ہر اس چیز کو جسے اس نے پیدا فرمایا اور اس نے انسانی تخلیق کی ابتداء مٹی یعنی غیر نامی مادہ سے کی ۔
پھر اس کی نسل کو حقیر پانی کے نچوڑ یعنی نطفہ سے چلایا ۔
پھر اس میں اعضاء کو درست کیا اور اس میں اپنی روح حیات پھونکی اور تمہارے لئے رحم مادر ہی میں پہلے کان اور پھر آنکھیں اور پھر دل و دماغ بنائے ، تم بہت ہی کم شکر ادا کرتے ہو ۔
اور کفار کہتے ہیں کہ جب ہم مٹی میں مل کر گم ہوجائیں گے تو کیا ہم از سر نو پیدائش میں آئیں گے ، بلکہ وہ اپنے رب سے ملاقات ہی کے منکر ہیں ۔
آپ فرما دیں کہ موت کا فرشتہ جو تم پر مقرر کیا گیا ہے تمہاری روح قبض کرتا ہے پھر تم اپنے رب کی طرف لوٹائے جاؤ گے ۔
اور اگر آپ دیکھیں تو ان پر تعجب کریں کہ جب مجرم لوگ اپنے رب کے حضور سر جھکائے ہوں گے اور کہیں گے : اے ہمارے رب ! ہم نے دیکھ لیا اور ہم نے سن لیا ، پس اب ہمیں دنیا میں واپس لوٹا دے کہ ہم نیک عمل کر لیں بیشک ہم یقین کرنے والے ہیں ۔
اور اگر ہم چاہتے تو ہم ہر نفس کو اس کی ہدایت از خود ہی عطا کر دیتے لیکن میری طرف سے یہ فرمان ثابت ہو چکا ہے کہ میں ضرور سب منکر جنات اور انسانوں سے دوزخ کو بھر دوں گا ۔
پس اب تم مزہ چکھو کہ تم نے اپنے اس دن کی پیشی کو بھلا رکھا تھا ، بیشک ہم نے تم کو بھلا دیا ہے اور اپنے ان اعمال کے بدلے جو تم کرتے رہے تھے دائمی عذاب چکھتے رہو ۔
پس ہماری آیتوں پر وہی لوگ ایمان لاتے ہیں جنہیں ان آیتوں کے ذریعے نصیحت کی جاتی ہے تو وہ سجدہ کرتے ہوئے گر جاتے ہیں اور اپنے رب کی حمد کے ساتھ تسبیح کرتے ہیں اور وہ تکبر نہیں کرتے ۔
ان کے پہلو ان کی خواب گاہوں سے جدا رہتے ہیں اور اپنے رب کو خوف اور امید کی ملی جلی کیفیت سے پکارتے ہیں اور ہمارے عطا کردہ رزق میں سے ہماری راہ میں خرچ کرتے ہیں ۔
سو کسی کو معلوم نہیں جو آنکھوں کی ٹھنڈک ان کے لئے پوشیدہ رکھی گئی ہے ، یہ ان اعمال صالحہ کا بدلہ ہوگا جو وہ کرتے رہے تھے ۔
بھلا وہ شخص جو صاحب ایمان ہو اس کی مثل ہو سکتا ہے جو نافرمان ہو ، نہیں یہ دونوں برابر نہیں ہو سکتے ۔
چنانچہ جو لوگ ایمان لائے اور نیک اعمال کرتے رہے تو ان کے لئے دائمی سکونت کے باغات ہیں ، اللہ کی طرف سے ان کی ضیافت و اکرام میں ان اعمال کے بدلے جو وہ کرتے رہے تھے ۔
اور جو لوگ نافرمان ہوئے سو ان کا ٹھکانا دوزخ ہے ۔ وہ جب بھی اس سے نکل بھاگنے کا ارادہ کریں گے تو اسی میں لوٹا دیئے جائیں گے اور ان سے کہا جائے گا کہ اس آتش دوزخ کا عذاب چکھتے رہو جسے تم جھٹلایا کرتے تھے ۔
اور ہم ان کو یقینا آخرت کے بڑے عذاب سے پہلے قریب تر دنیوی عذاب کا مزہ چکھائیں گے تاکہ وہ کفر سے باز آجائیں ۔
اور اس شخص سے بڑھ کر ظالم کون ہو سکتا ہے جسے اس کے رب کی آیتوں کے ذریعے نصیحت کی جائے پھر وہ ان سے منہ پھیر لے ، بیشک ہم مجرموں سے بدلہ لینے والے ہیں ۔
اور بیشک ہم نے موسٰی علیہ السلام کو کتاب تورات عطا فرمائی تو آپ ان کی ملاقات کی نسبت شک میں نہ رہیں وہ ملاقات آپ سے عنقریب شب معراج ہونے والی ہے اور ہم نے اسے بنی اسرائیل کے لئے ہدایت بنایا ۔
اور ہم نے ان میں سے جب وہ صبر کرتے رہے کچھ امام و پیشوا بنا دیئے جو ہمارے حکم سے ہدایت کرتے رہے اور وہ ہماری آیتوں پر یقین رکھتے تھے ۔
بیشک آپ کا رب ہی ان لوگوں کے درمیان قیامت کے دن ان باتوں کا فیصلہ فرما دے گا جن میں وہ اختلاف کیا کرتے تھے ۔
اور کیا انہیں اس امر سے ہدایت نہیں ہوئی کہ ہم نے ان سے پہلے کتنی ہی امتوں کو ہلاک کر ڈالا تھا جن کی رہائش گاہوں میں اب یہ لوگ چلتے پھرتے ہیں ۔ بیشک اس میں نشانیاں ہیں ، تو کیا وہ سنتے نہیں ہیں ۔
اور کیا انہوں نے نہیں دیکھا کہ ہم پانی کو بنجر زمین کی طرف بہا لے جاتے ہیں ، پھر ہم اس سے کھیت نکالتے ہیں جس سے ان کے چوپائے بھی کھاتے ہیں اور وہ خود بھی کھاتے ہیں ، تو کیا وہ دیکھتے نہیں ہیں ۔
اور کہتے ہیں : یہ فیصلہ کا دن کب ہوگا اگر تم سچے ہو ۔
آپ فرما دیں : فیصلہ کے دن نہ کافروں کو ان کا ایمان فائدہ دے گا اور نہ ہی انہیں مہلت دی جائے گی ۔
پس آپ ان سے منہ پھیر لیجئے اور انتظار کیجئے اور وہ لوگ بھی انتظار کر رہے ہیں ۔
اے نبی ! آپ اللہ کے تقوٰی پر حسب سابق استقامت سے قائم رہیں اور کافروں اور منافقوں کا یہ کہنا کہ ہمارے ساتھ مذہبی سمجھوتہ کر لیں ہرگز نہ مانیں ، بیشک اللہ خوب جاننے والا بڑی حکمت والا ہے ۔
اور آپ اس فرمان کی پیروی جاری رکھیئے جو آپ کے پاس آپ کے رب کی طرف سے وحی کیا جاتا ہے ، بیشک اللہ ان کاموں سے خبردار ہے جو تم انجام دیتے ہو ۔
اور اللہ پر بھروسہ جاری رکھئے ، اور اللہ ہی کارساز کافی ہے ۔
اللہ نے کسی آدمی کے لئے اس کے پہلو میں دو دل نہیں بنائے ، اور اس نے تمہاری بیویوں کو جنہیں تم ظہار کرتے ہوئے ماں کہہ دیتے ہو تمہاری مائیں نہیں بنایا ، اور نہ تمہارے منہ بولے بیٹوں کو تمہارے حقیقی بیٹے بنایا ، یہ سب تمہارے منہ کی اپنی باتیں ہیں ، اور اللہ حق بات فرماتا ہے ، اور وہی سیدھا راستہ دکھاتا ہے ۔
تم ان منہ بولے بیٹوں کو ان کے باپ ہی کے نام سے پکارا کرو ، یہی اللہ کے نزدیک زیادہ عدل ہے ، پھر اگر تمہیں ان کے باپ معلوم نہ ہوں تو وہ دین میں تمہارے بھائی ہیں اور تمہارے دوست ہیں ۔ اور اس بات میں تم پر کوئی گناہ نہیں جو تم نے غلطی سے کہی لیکن اس پر ضرور گناہ ہوگا جس کا ارادہ تمہارے دلوں نے کیا ہو ، اور اللہ بہت بخشنے والا بہت رحم فرمانے والا ہے ۔
یہ نبی مکرم مومنوں کے ساتھ ان کی جانوں سے زیادہ قریب اور حق دار ہیں اور آپ کی ازواج مطہرات ان کی مائیں ہیں ، اور خونی رشتہ دار اللہ کی کتاب میں دیگر مومنین اور مہاجرین کی نسبت تقسیم وراثت میں ایک دوسرے کے زیادہ حق دار ہیں سوائے اس کے کہ تم اپنے دوستوں پر احسان کرنا چاہو ، یہ حکم کتاب الٰہی میں لکھا ہوا ہے ۔
اور اے حبیب ! یاد کیجئے جب ہم نے انبیاء سے ان کی تبلیغ رسالت کا عہد لیا اور خصوصا آپ سے اور نوح سے اور ابراہیم سے اور موسیٰ سے اور عیسٰی ابن مریم علیھم السلام سے اور ہم نے ان سے نہایت پختہ عہد لیا ۔
تاکہ اللہ سچوں سے ان کے سچ کے بارے میں دریافت فرمائے ، اور اس نے کافروں کے لئے دردناک عذاب تیار کر رکھا ہے ۔
اے ایمان والو ! اپنے اوپر اللہ کا احسان یاد کرو جب کفار کی فوجیں تم پر آپہنچیں ، تو ہم نے ان پر ہوا اور فرشتوں کے لشکروں کو بھیجا جنہیں تم نے نہیں دیکھا اور جو کچھ تم کرتے ہو اللہ اسے خوب دیکھنے والا ہے ۔
جب وہ کافر تمہارے اوپر وادی کی بالائی مشرقی جانب سے اور تمہارے نیچے وادی کی زیریں مغربی جانب سے چڑھ آئے تھے اور جب ہیبت سے تمہاری آنکھیں پھر گئی تھیں اور دہشت سے تمہارے دل حلقوم تک آپہنچے تھے اور تم خوف و امید کی کیفیت میں اللہ کی نسبت مختلف گمان کرنے لگے تھے ۔
اس مقام پر مومنوں کی آزمائش کی گئی اور انہیں نہایت سخت جھٹکے دئیے گئے ۔
اور جب منافق لوگ اور وہ لوگ جن کے دلوں میں کمزورئ عقیدہ اور شک و شبہ کی بیماری تھی ، یہ کہنے لگے کہ ہم سے اللہ اور اس کے رسول نے صرف دھوکہ اور فریب کے لئے فتح کا وعدہ کیا تھا ۔
اور جبکہ ان میں سے ایک گروہ کہنے لگا : اے اہل یثرب ! تمہارے بحفاظت ٹھہرنے کی کوئی جگہ نہیں رہی ، تم واپس گھروں کو چلے جاؤ ، اور ان میں سے ایک گروہ نبی اکرم صلی اللہ علیہ وآلہ وسلم سے یہ کہتے ہوئے واپس جانے کی اجازت مانگنے لگا کہ ہمارے گھر کھلے پڑے ہیں ، حالانکہ وہ کھلے نہ تھے ، وہ اس بہانے سے صرف فرار چاہتے تھے ۔
اور اگر ان پر مدینہ کے اطراف و اکناف سے فوجیں داخل کر دی جاتیں پھر ان نفاق کا عقیدہ رکھنے والوں سے فتنۂ کفر و شرک کا سوال کیا جاتا تو وہ اس مطالبہ کو بھی پورا کر دیتے ، اور تھوڑے سے توقف کے سوا اس میں تاخیر نہ کرتے ۔
اور بیشک انہوں نے اس سے پہلے اللہ سے عہد کر رکھا تھا کہ پیٹھ پھیر کر نہ بھاگیں گے ، اور اللہ سے کیے ہوئے عہد کی ضرور باز پرس ہوگی ۔
فرما دیجئے : تمہیں فرار ہرگز کوئی نفع نہ دے گا ، اگر تم موت یا قتل سے ڈر کر بھاگے ہو تو تم تھوڑی سی مدت کے سوا زندگانی کا کوئی فائدہ نہ اٹھا سکو گے ۔
فرما دیجئے : کون ایسا شخص ہے جو تمہیں اللہ سے بچا سکتا ہے اگر وہ تمہیں تکلیف دینا چاہے یا تم پر رحمت کا ارادہ فرمائے ، اور وہ لوگ اپنے لئے اللہ کے سوا نہ کوئی کارساز پائیں گے اور نہ کوئی مددگار ۔
بیشک اﷲ تم میں سے ان لوگوں کو جانتا ہے جو رسول سے اور ان کی معیت میں جہاد سے روکتے ہیں اور جو اپنے بھائیوں سے کہتے ہیں کہ ہماری طرف آجاؤ ، اور یہ لوگ لڑائی میں نہیں آتے مگر بہت ہی کم ۔
تمہارے حق میں بخیل ہو کر ایسا کرتے ہیں ، پھر جب خوف کی حالت پیش آجائے تو آپ دیکھیں گے کہ وہ آپ کی طرف تکتے ہوں گے اور ان کی آنکھیں اس شخص کی طرح گھومتی ہوں گی جس پر موت کی غشی طاری ہو رہی ہو ، پھر جب خوف جاتا رہے تو تمہیں تیز زبانوں کے ساتھ طعنے دیں گے آزردہ کریں گے ، ان کا حال یہ ہے کہ مال غنیمت پر بڑے حریص ہیں ۔ یہ لوگ حقیقت میں ایمان ہی نہیں لائے ، سو اﷲ نے ان کے اعمال ضبط کر لئے ہیں اور یہ اﷲ پر آسان تھا ۔
یہ لوگ ابھی تک یہ گمان کرتے ہیں کہ کافروں کے لشکر واپس نہیں گئے اور اگر وہ لشکر دوبارہ آجائیں تو یہ چاہیں گے کہ کاش وہ دیہاتیوں میں جا کر بادیہ نشین ہو جائیں اور تمہاری خبریں دریافت کرتے رہیں ، اور اگر وہ تمہارے اندر موجود ہوں تو بھی بہت ہی کم لوگوں کے سوا وہ جنگ نہیں کریں گے ۔
فی الحقیقت تمہارے لئے رسول اﷲ صلی اللہ علیہ وآلہ وسلم کی ذات میں نہایت ہی حسین نمونۂ حیات ہے ہر اس شخص کے لئے جو اﷲ سے ملنے کی اور یوم آخرت کی امید رکھتا ہے اور اﷲ کا ذکر کثرت سے کرتا ہے ۔
اور جب اہل ایمان نے کافروں کے لشکر دیکھے تو بول اٹھے کہ یہ ہے جس کا اﷲ اور اس کے رسول نے ہم سے وعدہ فرمایا تھا اور اﷲ اور اس کے رسول نے سچ فرمایا ہے ، سو اس منظر سے ان کے ایمان اور اطاعت گزاری میں اضافہ ہی ہوا ۔
مومنوں میں سے بہت سے مردوں نے وہ بات سچ کر دکھائی جس پر انہوں نے اﷲ سے عہد کیا تھا ، پس ان میں سے کوئی تو شہادت پا کر اپنی نذر پوری کر چکا ہے اور ان میں سے کوئی اپنی باری کا انتظار کر رہا ہے ، مگر انہوں نے اپنے عہد میں ذرا بھی تبدیلی نہیں کی ۔
یہ اس لئے کہ اﷲ سچے لوگوں کو ان کی سچائی کا بدلہ دے اور منافقوں کو چاہے تو عذاب دے یا ان کی توبہ قبول فرما لے ۔ بیشک اﷲ بڑا بخشنے والا بڑا رحم فرمانے والا ہے ۔
اور اﷲ نے کافروں کو ان کے غصہ کی جلن کے ساتھ مدینہ سے نامراد واپس لوٹا دیا کہ وہ کوئی کامیابی نہ پا سکے ، اور اﷲ ایمان والوں کے لئے جنگ احزاب میں کافی ہوگیا ، اور اﷲ بڑی قوت والا عزت والا ہے ۔
اور بنو قریظہ کے جن اہل کتاب نے ان کافروں کی مدد کی تھی اﷲ نے انہیں بھی ان کے قلعوں سے اتار دیا اور ان کے دلوں میں اسلام کا رعب ڈال دیا ، تم ان میں سے ایک گروہ کو ان کے جنگی جرائم کی پاداش میں قتل کرتے ہو اور ایک گروہ کو جنگی قیدی بناتے ہو ۔
اور اس نے تمہیں ان جنگی دشمنوں کی زمین کا اور ان کے گھروں کا اور ان کے اموال کا اوراس مفتوحہ زمین کا جس میں تم نے پہلے قدم بھی نہ رکھا تھا مالک بنا دیا ، اور اﷲ ہر چیز پر بڑا قادر ہے ۔
اے نبی مکرم ! اپنی ازواج سے فرما دیں کہ اگر تم دنیا اور اس کی زینت و آرائش کی خواہش مند ہو تو آؤ میں تمہیں مال و متاع دے دوں اور تمہیں حسن سلوک کے ساتھ رخصت کر دوں ۔
اور اگر تم اﷲ اور اس کے رسول اور دار آخرت کی طلب گار ہو تو بیشک اﷲ نے تم میں نیکوکار بیبیوں کے لئے بہت بڑا اجر تیار فرما رکھا ہے ۔
اے ازواج نبی مکرم ! تم میں سے کوئی ظاہری معصیت کی مرتکب ہو تو اس کے لئے عذاب دوگنا کر دیا جائے گا ، اور یہ اﷲ پر بہت آسان ہے ۔
اور تم میں سے جو اللہ اور اس کے رسول صلی اللہ علیہ وآلہ وسلم کی اطاعت گزار رہیں اور نیک اعمال کرتی رہیں تو ہم ان کا ثواب بھی انہیں دوگنا دیں گے اور ہم نے ان کے لئے جنت میں باعزت رزق تیار کر رکھا ہے ۔
اے ازواج پیغمبر ! تم عورتوں میں سے کسی ایک کی بھی مثل نہیں ہو ، اگر تم پرہیزگار رہنا چاہتی ہو تو مردوں سے حسب ضرورت بات کرنے میں نرم لہجہ اختیار نہ کرنا کہ جس کے دل میں نفاق کی بیماری ہے کہیں وہ لالچ کرنے لگے اور ہمیشہ شک اور لچک سے محفوظ بات کرنا ۔
اور اپنے گھروں میں سکون سے قیام پذیر رہنا اور پرانی جاہلیت کی طرح زیب و زینت کا اظہار مت کرنا ، اور نماز قائم رکھنا اور زکوٰۃ دیتے رہنا اور اللہ اور اس کے رسول صلی اللہ علیہ وآلہ وسلم کی اطاعت گزاری میں رہنا ، بس اللہ یہی چاہتا ہے کہ اے رسول صلی اللہ علیہ وآلہ وسلم کے اہل بیت ! تم سے ہر قسم کے گناہ کا میل اور شک و نقص کی گرد تک دور کر دے اور تمہیں کامل طہارت سے نواز کر بالکل پاک صاف کر دے ۔
اور تم اللہ کی آیتوں کو اور رسول صلی اللہ علیہ وآلہ وسلم کی سنت و حکمت کو جن کی تمہارے گھروں میں تلاوت کی جاتی ہے یاد رکھا کرو ، بیشک اللہ اپنے اولیاء کے لئے صاحب لطف اور ساری مخلوق کے لئے خبردار ہے ۔
بیشک مسلمان مرد اور مسلمان عورتیں ، اور مومن مرد اور مومن عورتیں ، اور فرمانبردار مرد اور فرمانبردار عورتیں ، اور صدق والے مرد اور صدق والی عورتیں ، اور صبر والے مرد اور صبر والی عورتیں ، اور عاجزی والے مرد اور عاجزی والی عورتیں ، اور صدقہ و خیرات کرنے والے مرد اور صدقہ و خیرات کرنے والی عورتیں اور روزہ دار مرد اور روزہ دار عورتیں ، اور اپنی شرم گاہوں کی حفاظت کرنے والے مرد اور حفاظت کرنے والی عورتیں ، اور کثرت سے اللہ کا ذکر کرنے والے مرد اور ذکر کرنے والی عورتیں ، اللہ نے ان سب کے لئے بخشش اور عظیم اجر تیار فرما رکھا ہے ۔
اور نہ کسی مومن مرد کو یہ حق حاصل ہے اور نہ کسی مومن عورت کو کہ جب اللہ اور اس کا رسول صلی اللہ علیہ وآلہ وسلم کسی کام کا فیصلہ یا حکم فرما دیں تو ان کے لئے اپنے اس کام میں کرنے یا نہ کرنے کا کوئی اختیار ہو ، اور جو شخص اللہ اور اس کے رسول صلی اللہ علیہ وآلہ وسلم کی نافرمانی کرتا ہے تو وہ یقینا کھلی گمراہی میں بھٹک گیا ۔
اور اے حبیب ! یاد کیجئے جب آپ نے اس شخص سے فرمایا جس پر اللہ نے انعام فرمایا تھا اور اس پر آپ نے بھی انعام فرمایا تھا کہ تو اپنی بیوی زینب کو اپنی زوجیت میں روکے رکھ اور اللہ سے ڈر ، اور آپ اپنے دل میں وہ باتپوشیدہ رکھ رہے تھے جسے اللہ ظاہر فرمانے والا تھا اور آپ دل میں حیاء لوگوں کی طعنہ زنی کا خوف رکھتے تھے ۔ اے حبیب ! لوگوں کو خاطر میں لانے کی کوئی ضرورت نہ تھی اور فقط اللہ ہی زیادہ حق دار ہے کہ آپ اس کا خوف رکھیں اور وہ آپ سے بڑھ کر کس میں ہے ؟ ، پھر جب آپ کے متبنٰی زید نے اسے طلاق دینے کی غرض پوری کرلی ، تو ہم نے اس سے آپ کا نکاح کر دیا تاکہ مومنوں پر ان کے منہ بولے بیٹوں کی بیویوں کے ساتھ نکاح کے بارے میں کوئی حرج نہ رہے جبکہ طلاق دے کر وہ ان سے بے غرض ہو گئے ہوں ، اور اللہ کا حکم تو پورا کیا جانے والا ہی تھا ۔
اور نبی صلی اللہ علیہ وآلہ وسلم پر اس کام کی انجام دہی میں کوئی حرج نہیں ہے جو اللہ نے ان کے لئے فرض فرما دیا ہے ، اللہ کا یہی طریقہ و دستور ان لوگوں میں بھی رہا ہے جو پہلے گزر چکے ، اور اللہ کا حکم فیصلہ ہے جو پورا ہوچکا ۔
وہ پہلے لوگ اللہ کے پیغامات پہنچاتے تھے اور اس کا خوف رکھتے تھے اور اللہ کے سوا کسی سے نہیں ڈرتے تھے ، اور اللہ حساب لینے والا کافی ہے ۔
محمد صلی اللہ علیہ وآلہ وسلم تمہارے مردوں میں سے کسی کے باپ نہیں ہیں لیکن وہ اللہ کے رسول ہیں اور سب انبیاء کے آخر میں سلسلۂ نبوت ختم کرنے والے ہیں ، اور اللہ ہر چیز کا خوب علم رکھنے والا ہے ۔
اے ایمان والو ! تم اللہ کا کثرت سے ذکر کیا کرو ۔
اور صبح و شام اس کی تسبیح کیا کرو ۔
وہی ہے جو تم پر درود بھیجتا ہے اور اس کے فرشتے بھی ، تاکہ تمہیں اندھیروں سے نکال کر نور کی طرف لے جائے اور وہ مومنوں پر بڑی مہربانی فرمانے والا ہے ۔
جس دن وہ مومن اس سے ملاقات کریں گے تو ان کی ملاقات کا تحفہ سلام ہوگا ، اور اس نے ان کے لئے بڑی عظمت والا اجر تیار کر رکھا ہے ۔
اے نبی مکرم ! بیشک ہم نے آپ کو حق اور خلق کا مشاہدہ کرنے والا اور حسن آخرت کی خوشخبری دینے والا اور عذاب آخرت کا ڈر سنانے والا بنا کر بھیجا ہے ۔
اور اس کے اذن سے اللہ کی طرف دعوت دینے والا اور منور کرنے والا آفتاب بنا کر بھیجا ہے ۔
اور اہل ایمان کو اس بات کی بشارت دے دیں کہ ان کے لئے اللہ کا بڑا فضل ہے کہ وہ اس خاتم الانبیاء کی نسبت غلامی میں ہیں ۔
اور آپ کافروں اور منافقوں کا یہ کہنا کہ ہمارے ساتھ مذہبی سمجھوتہ کر لیں ہرگز نہ مانیں اور ان کی ایذاء رسانی سے درگزر فرمائیں ، اور اﷲ پر بھروسہ جاری رکھیں ، اور اﷲ ہی حق و باطل کی معرکہ آرائی میں کافی کارساز ہے ۔
اے ایمان والو ! جب تم مومن عورتوں سے نکاح کرو پھر تم انہیں طلاق دے دو قبل اس کے کہ تم انہیں مس کرو یعنی خلوت صحیحہ کرو تو تمہارے لئے ان پر کوئی عدت واجب نہیں ہے کہ تم اسے شمار کرنے لگو ، پس انہیں کچھ مال و متاع دو اور انہیں اچھی طرح حسن سلوک کے ساتھ رخصت کرو ۔
اے نبی ! بیشک ہم نے آپ کے لئے آپ کی وہ بیویاں حلال فرما دی ہیں جن کا مہر آپ نے ادا فرما دیا ہے اور جو احکام الٰہی کے مطابق آپ کی مملوک ہیں ، جو اللہ نے آپ کو مال غنیمت میں عطا فرمائی ہیں ، اور آپ کے چچا کی بیٹیاں ، اور آپ کی پھوپھیوں کی بیٹیاں ، اور آپ کے ماموں کی بیٹیاں ، اور آپ کی خالاؤں کی بیٹیاں ، جنہوں نے آپ کے ساتھ ہجرت کی ہے اور کوئی بھی مؤمنہ عورت بشرطیکہ وہ اپنے آپ کو نبی صلی اللہ علیہ وآلہ وسلم کے نکاح کے لئے دے دے اور نبی صلی اللہ علیہ وآلہ وسلم بھی اسے اپنے نکاح میں لینے کا ارادہ فرمائیں تو یہ سب آپ کے لئے حلال ہیں ، یہ حکم صرف آپ کے لئے خاص ہے امت کے مومنوں کے لئے نہیں ، واقعی ہمیں معلوم ہے جو کچھ ہم نے ان مسلمانوں پر ان کی بیویوں اور ان کی مملوکہ باندیوں کے بارے میں فرض کیا ہے ، مگر آپ کے حق میں تعدد ازواج کی حلت کا خصوصی حکم اس لئے ہے تاکہ آپ پر امت میں تعلیم و تربیت نسواں کے وسیع انتظام میں کوئی تنگی نہ رہے ، اور اللہ بڑا بخشنے والا بڑا رحم فرمانے والا ہے ۔
اے حبیب ! آپ کو اختیار ہے ان میں سے جس زوجہ کو چاہیں باری میں مؤخر رکھیں اور جسے چاہیں اپنے پاس پہلے جگہ دیں ، اور جن سے آپ نے عارضی کنارہ کشی اختیار فرما رکھی تھی آپ انہیں اپنی قربت کے لئے طلب فرما لیں تو آپ پر کچھ مضائقہ نہیں ، یہ اس کے قریب تر ہے کہ ان کی آنکھیں آپ کے دیدار سے ٹھنڈی ہوں گی اور وہ غمگین نہیں رہیں گی اور وہ سب اس سے راضی رہیں گی جو کچھ آپ نے انہیں عطا فرما دیا ہے ، اور اللہ جانتا ہے جو کچھ تمہارے دلوں میں ہے ، اور اللہ خوب جاننے والا بڑا حلم والا ہے ۔
اس کے بعد کہ انہوں نے دنیوی منفعتوں پر آپ کی رضا و خدمت کو ترجیح دے دی ہے آپ کے لئے بھی اور عورتیں نکاح میں لینا حلال نہیں تاکہ یہی ازواج اپنے شرف میں ممتاز رہیں اور یہ بھی جائز نہیں کہ بعض کی طلاق کی صورت میں اس عدد کو ہمارا حکم سمجھ کر برقرار رکھنے کے لئے آپ ان کے بدلے دیگر ازواج عقد میں لے لیں اگرچہ آپ کو ان کا حسن سیرت و اخلاق اور اشاعت دین کا سلیقہ کتنا ہی عمدہ لگے مگر جو کنیز ہمارے حکم سے آپ کی ملک میں ہو جائز ہے ، اور اللہ ہر چیز پر نگہبان ہے ۔
اے ایمان والو ! نبی مکرم صلی اللہ علیہ وآلہ وسلم کے گھروں میں داخل نہ ہوا کرو سوائے اس کے کہ تمہیں کھانے کے لئے اجازت دی جائے پھر وقت سے پہلے پہنچ کر کھانا پکنے کا انتظار کرنے والے نہ بنا کرو ، ہاں جب تم بلائے جاؤ تو اس وقت اندر آیا کرو پھر جب کھانا کھا چکو تو وہاں سے اٹھ کر فورا منتشر ہوجایا کرو اور وہاں باتوں میں دل لگا کر بیٹھے رہنے والے نہ بنو ۔
یقینا تمہارا ایسے دیر تک بیٹھے رہنا نبی اکرم کو تکلیف دیتا ہے اور وہ تم سے اٹھ جانے کا کہتے ہوئے شرماتے ہیں اور اللہ حق بات کہنے سے نہیں شرماتا ،
اور جب تم ان ازواج مطہرات سے کوئی سامان مانگو تو ان سے پس پردہ پوچھا کرو ،
یہ ادب تمہارے دلوں کے لئے اور ان کے دلوں کے لئے بڑی طہارت کا سبب ہے ،
اور تمہارے لئے ہرگز جائز نہیں کہ تم رسول اللہ صلی اللہ علیہ وآلہ وسلم کو تکلیف پہنچاؤ اور نہ یہ جائز ہے کہ تم ان کے بعد ابد تک ان کی ازواج مطہرات سے نکاح کرو ،
بیشک یہ اللہ کے نزدیک بہت بڑا گناہ ہے ۔
خواہ تم کسی چیز کو ظاہر کرو یا اسے چھپاؤ بیشک اللہ ہر چیز کو خوب جاننے والا ہے ۔
ان پر پردہ نہ کرنے میں کوئی گناہ نہیں اپنے حقیقی آباء سے ، اور نہ اپنے بیٹوں سے اور نہ اپنے بھائیوں سے ، اور نہ اپنے بھتیجوں سے اور نہ اپنے بھانجوں سے اور نہ اپنی مسلم عورتوں اور نہ اپنی مملوک باندیوں سے ، تم اللہ کا تقوٰی برقرار رکھو ، بیشک اللہ ہر چیز پر گواہ و نگہبان ہے ۔
بیشک اللہ اور ا س کے سب فرشتے نبی مکرم صلی اللہ علیہ وآلہ وسلم پر درود بھیجتے رہتے ہیں ، اے ایمان والو ! تم بھی ان پر درود بھیجا کرو اور خوب سلام بھیجا کرو ۔
بیشک جو لوگ اللہ اور اس کے رسول صلی اللہ علیہ وآلہ وسلم کو اذیت دیتے ہیں اللہ ان پر دنیا اور آخرت میں لعنت بھیجتا ہے اور اس نے ان کے لئے ذلت انگیز عذاب تیار کر رکھا ہے ۔
اور جو لوگ مومن مردوں اور مومن عورتوں کو اذیت دیتے ہیں بغیر اس کے کہ انہوں نے کچھ خطا کی ہو تو بیشک انہوں نے بہتان اور کھلے گناہ کا بوجھ اپنے سر لے لیا ۔
اے نبی ! اپنی بیویوں اور اپنی صاحبزادیوں اور مسلمانوں کی عورتوں سے فرما دیں کہ باہر نکلتے وقت اپنی چادریں اپنے اوپر اوڑھ لیا کریں ، یہ اس بات کے قریب تر ہے کہ وہ پہچان لی جائیں کہ یہ پاک دامن آزاد عورتیں ہیں پھر انہیں آوارہ باندیاں سمجھ کر غلطی سے ایذاء نہ دی جائے ، اور اللہ بڑا بخشنے والا بڑا رحم فرمانے والا ہے ۔
اگر منافق لوگ اور وہ لوگ جن کے دلوں میں رسول صلی اللہ علیہ وآلہ وسلم سے بغض اور گستاخی کی بیماری ہے ، اور اسی طرح مدینہ میں جھوٹی افواہیں پھیلانے والے لوگ رسول صلی اللہ علیہ وآلہ وسلم کو ایذاء رسانی سے باز نہ آئے تو ہم آپ کو ان پر ضرور مسلط کر دیں گے پھر وہ مدینہ میں آپ کے پڑوس میں نہ ٹھہر سکیں گے مگر تھوڑے دن ۔
یہ لعنت کئے ہوئے لوگ جہاں کہیں پائے جائیں ، پکڑ لئے جائیں اور چن چن کر بری طرح قتل کر دیئے جائیں ۔
اللہ کی یہی سنت ان لوگوں میں بھی جاری رہی ہے جو پہلے گزر چکے ہیں ، اور آپ اللہ کے دستور میں ہرگز کوئی تبدیلی نہ پائیں گے ۔
لوگ آپ سے قیامت کے وقت کے بارے میں دریافت کرتے ہیں ۔ فرما دیجئے : اس کا علم تو اللہ ہی کے پاس ہے ، اور آپ کو کس نے آگاہ کیا شاید قیامت قریب ہی آچکی ہو ۔
بیشک اللہ نے کافروں پر لعنت فرمائی ہے اور ان کے لئے دوزخ کی بھڑکتی آگ تیار کر رکھی ہے ۔
جس میں وہ ہمیشہ ہمیشہ رہنے والے ہیں ۔ نہ وہ کوئی حمایتی پائیں گے اور نہ مددگار ۔
جس دن ان کے منہ آتش دوزخ میں بار بار الٹائے جائیں گے تو وہ کہیں گے : اے کاش ! ہم نے اللہ کی اطاعت کی ہوتی اور ہم نے رسول صلی اللہ علیہ وآلہ وسلم کی اطاعت کی ہوتی ۔
اور وہ کہیں گے : اے ہمارے رب ! بیشک ہم نے اپنے سرداروں اور اپنے بڑوں کا کہا مانا تھا تو انہوں نے ہمیں سیدھی راہ سے بہکا دیا ۔
اے ہمارے رب ! انہیں دوگنا عذاب دے اور ان پر بہت بڑی لعنت کر ۔
اے ایمان والو ! تم ان لوگوں کی طرح نہ ہوجانا جنہوں نے موسٰی علیہ السلام کو گستاخانہ کلمات کے ذریعے اذیت پہنچائی ، پس اللہ نے انہیں ان باتوں سے بے عیب ثابت کردیا جو وہ کہتے تھے ، اور وہ موسٰی علیہ السلام اللہ کے ہاں بڑی قدر و منزلت والے تھے ۔
اے ایمان والو ! اللہ سے ڈرا کرو اور صحیح اور سیدھی بات کہا کرو ۔
وہ تمہارے لئے تمہارے سارے اعمال درست فرما دے گا اور تمہارے گناہ تمہارے لئے بخش دے گا ، اور جو شخص اللہ اور اس کے رسول کی فرمانبرداری کرتا ہے تو بیشک وہ بڑی کامیابی سے سرفراز ہوا ۔
بیشک ہم نے اطاعت کی امانت آسمانوں اور زمین اور پہاڑوں پر پیش کی تو انہوں نے اس بوجھ کے اٹھانے سے انکار کر دیا اور اس سے ڈر گئے اور انسان نے اسے اٹھا لیا ، بیشک وہ اپنی جان پر بڑی زیادتی کرنے والا ادائیگئ امانت میں کوتاہی کے انجام سے بڑا بے خبر و نادان ہے ۔
یہ اس لئے کہ اللہ منافق مردوں اورمنافق عورتوں اور مشرک مردوں اور مشرک عورتوں کو عذاب دے اور اللہ مومن مردوں اور مومن عورتوں کی توبہ قبول فرمائے ، اور اللہ بڑا بخشنے والا بڑا رحم فرمانے والا ہے ۔
تمام تعریفیں اﷲ ہی کے لئے ہیں ، جو کچھ آسمانوں میں ہے اور جو کچھ زمین میں ہے سب اسی کا ہے اور آخرت میں بھی تعریف اسی کے لئے ہے ، اور وہ بڑی حکمت والا ، خبردار ہے ۔
وہ ان سب چیزوں کو جانتا ہے جو زمین میں داخل ہوتی ہیں اور جو اس میں سے باہر نکلتی ہیں اور جو آسمان سے اترتی ہیں اور جو اس میں چڑھتی ہیں ، اور وہ بہت رحم فرمانے والا بڑا بخشنے والا ہے ۔
اور کافر لوگ کہتے ہیں کہ ہم پر قیامت نہیں آئے گی ، آپ فرما دیں : کیوں نہیں ؟ میرے عالم الغیب رب کی قسم ! وہ تم پر ضرور آئے گی ، اس سے نہ آسمانوں میں ذرہ بھر کوئی چیز غائب ہو سکتی ہے اور نہ زمین میں اور نہ اس سے کوئی چھوٹی چیز ہے اور نہ بڑی مگر روشن کتاب یعنی لوح محفوظ میں لکھی ہوئی ہے ۔
تاکہ اﷲ ان لوگوں کو پورا بدلہ عطا فرمائے جو ایمان لائے اور نیک عمل کرتے رہے ۔ یہی وہ لوگ ہیں جن کے لئے بخشش اور بزرگی والا اخروی رزق ہے ۔
اور جنہوں نے ہماری آیتوں میں مخالفانہ کوشش کی ہمیں عاجز کرنے کے زعم میں انہی لوگوں کے لئے سخت دردناک عذاب کی سزا ہے ۔
اور ایسے لوگ جنہیں علم دیا گیا ہے وہ جانتے ہیں کہ جو کتاب آپ کے رب کی طرف سے آپ کی جانب اتاری گئی ہے وہی حق ہے اور وہ کتاب عزت والے ، سب خوبیوں والے رب کی راہ کی طرف ہدایت کرتی ہے ۔
اور کافر لوگ تعجب و استہزاء کی نیت سے کہتے ہیں کہ کیا ہم تمہیں ایسے شخص کا بتائیں جو تمہیں یہ خبر دیتا ہے کہ جب تم مر کر بالکل ریزہ ریزہ ہوجاؤ گے تو یقینا تمہیں ایک نئی پیدائش ملے گی ۔
یا تو وہ اﷲ پر جھوٹا بہتان باندھتا ہے یا اسے جنون ہے ، ایسا کچھ بھی نہیں بلکہ جو لوگ آخرت پر ایمان نہیں رکھتے وہ عذاب اور پرلے درجہ کی گمراہی میں مبتلا ہیں ۔
سو کیا انہوں نے ان نشانیوں کو نہیں دیکھا جو آسمان اور زمین سے ان کے آگے اور ان کے پیچھے انہیں گھیرے ہوئے ہیں ۔ اگر ہم چاہیں تو انہیں زمین میں دھنسا دیں یا ان پر آسمان سے کچھ ٹکڑے گرا دیں ، بیشک اس میں ہر اس بندے کے لئے نشانی ہے جو اﷲ کی طرف رجوع کرنے والا ہے ۔
اور بیشک ہم نے داؤد علیہ السلام کو اپنی بارگاہ سے بڑا فضل عطا فرمایا ، اور حکم فرمایا : اے پہاڑو ! تم ان کے ساتھ مل کر خوش الحانی سے تسبیح پڑھا کرو ، اور پرندوں کو بھی مسخر کر کے یہی حکم دیا ، اور ہم نے ان کے لئے لوہا نرم کر دیا ۔
اور ارشاد فرمایا کہ کشادہ زرہیں بناؤ اور ان کے حلقے جوڑنے میں اندازے کو ملحوظ رکھو اور اے آل داوؤد ! تم لوگ نیک عمل کرتے رہو ، میں ان کاموں کو جو تم کرتے ہو خوب دیکھنے والا ہوں ۔
اور سلیمان علیہ السلام کے لئے ہم نے ہوا کو مسخر کر دیا جس کی صبح کی مسافت ایک مہینہ کی راہ تھی اور اس کی شام کی مسافت بھی ایک ماہ کی راہ ہوتی ، اور ہم نے ان کے لئے پگھلے ہوئے تانبے کا چشمہ بہا دیا ، اور کچھ جنات ان کے تابع کردیئے تھے جو ان کے رب کے حکم سے ان کے سامنے کام کرتے تھے ، اور فرما دیا تھا کہ ان میں سے جو کوئی ہمارے حکم سے پھرے گا ہم اسے دوزخ کی بھڑکتی آگ کا عذاب چکھائیں گے ۔
وہ جنات ان کے لئے جو وہ چاہتے تھے بنا دیتے تھے ۔ ان میں بلند و بالا قلعے اور مجسمے اور بڑے بڑے لگن تھے جو تالاب اور لنگر انداز دیگوں کی مانند تھے ۔ اے آل داؤد ! اﷲ کا شکر بجا لاتے رہو ، اور میرے بندوں میں شکرگزار کم ہی ہوئے ہیں ۔
پھر جب ہم نے سلیمان علیہ السلام پر موت کا حکم صادر فرما دیا تو ان جنات کو ان کی موت پر کسی نے آگاہی نہ کی سوائے زمین کی دیمک کے جو ان کے عصا کو کھاتی رہی ، پھر جب آپ کا جسم زمین پر آگیا تو جنات پر ظاہر ہوگیا کہ اگر وہ غیب جانتے ہوتے تو اس ذلت انگیز عذاب میں نہ پڑے رہتے ۔
درحقیقت قوم سبا کے لئے ان کے وطن ہی میں نشانی موجود تھی ۔ وہ دو باغ تھے ، دائیں طرف اور بائیں طرف ۔ ان سے ارشاد ہوا : تم اپنے رب کے رزق سے کھایا کرو اور اس کا شکر بجا لایا کرو ۔ تمہارا شہر کتنا پاکیزہ ہے اور رب بڑا بخشنے والا ہے ۔
پھر انہوں نے طاعت سے منہ پھیر لیا تو ہم نے ان پر زور دار سیلاب بھیج دیا اور ہم نے ان کے دونوں باغوں کو دو ایسے باغوں سے بدل دیا جن میں بدمزہ پھل اور کچھ جھاؤ اور کچھ تھوڑے سے بیری کے درخت رہ گئے تھے ۔
یہ ہم نے انہیں ان کے کفر و ناشکری کا بدلہ دیا ، اور ہم بڑے ناشکرگزار کے سوا کسی کو ایسی سزا نہیں دیتے ۔
اور ہم نے ان باشندوں کے اور ان بستیوں کے درمیان جن میں ہم نے برکت دے رکھی تھی ، یمن سے شام تک نمایاں اور متصل بستیاں آباد کر دی تھیں ، اور ہم نے ان میں آمد و رفت کے دوران آرام کرنے کی منزلیں مقرر کر رکھی تھیں کہ تم لوگ ان میں راتوں کو بھی اور دنوں کو بھی بے خوف ہو کر چلتے پھرتے رہو ۔
تو وہ کہنے لگے : اے ہمارے رب ! ہماری منازل سفر کے درمیان فاصلے پیدا کر دے ، اور انہوں نے اپنی جانوں پر ظلم کیا تو ہم نے انہیں عبرت کے فسانے بنا دیا اور ہم نے انہیں ٹکڑے ٹکڑے کر کے منتشر کر دیا ۔ بیشک اس میں بہت صابر اور نہایت شکر گزار شخص کے لئے نشانیاں ہیں ۔
بیشک ابلیس نے ان کے بارے میں اپنا خیال سچ کر دکھایا تو ان لوگوں نے اس کی پیروی کی بجز ایک گروہ کے جو صحیح مومنین کا تھا ۔
اور شیطان کا ان پر کچھ زور نہ تھا مگر یہ اس لئے ہوا کہ ہم ان لوگوں کو جو آخرت پر ایمان رکھتے ہیں ان لوگوں سے ممتاز کر دیں جو اس کے بارے میں شک میں ہیں ، اور آپ کا رب ہر چیز پر نگہبان ہے ۔
فرما دیجئے : تم انہیں بلا لو جنہیں تم اللہ کے سوا معبود سمجھتے ہو ، وہ آسمانوں میں ذرہ بھر کے مالک نہیں ہیں اور نہ زمین میں ، اور نہ ان کی دونوں زمین و آسمان میں کوئی شراکت ہے اور نہ ان میں سے کوئی اللہ کا مددگار ہے ۔
اور اس کی بارگاہ میں شفاعت نفع نہ دے گی سوائے جس کے حق میں اس نے اذن دیا ہوگا ، یہاں تک کہ جب ان کے دلوں سے گھبراہٹ دور کر دی جائے گی تو وہ سوالا کہیں گے کہ تمہارے رب نے کیا فرمایا ؟ وہ جوابا کہیں گے : ' حق فرمایا ' یعنی اذن دے دیا ، وہی نہایت بلند ، بہت بڑا ہے ۔
آپ فرمائیے : تمہیں آسمانوں اور زمین سے روزی کون دیتا ہے ، آپ خود ہی فرما دیجئے کہ اللہ دیتا ہے ، اور بیشک ہم یا تم ضرور ہدایت پر ہیں یا کھلی گمراہی میں ۔
فرما دیجئے : تم سے اس جرم کی باز پرس نہ ہوگی جو تمہارے گمان میں ہم سے سرزد ہوا اور نہ ہم سے اس کا پوچھا جائے گا جو تم کرتے ہو ۔
فرما دیجئے : ہم سب کو ہمارا رب روز قیامت جمع فرمائے گا پھر ہمارے درمیان حق کے ساتھ فیصلہ فرمائے گا ، اور وہ خوب فیصلہ فرمانے والا خوب جاننے والا ہے ۔
فرما دیجئے : مجھے وہ شریک دکھاؤ جنہیں تم نے اللہ کے ساتھ ملا رکھا ہے ، ہرگز کوئی شریک نہیں ہے ! بلکہ وہی اللہ بڑی عزت والا ، بڑی حکمت والا ہے ۔
اور اے حبیب مکرم ! ہم نے آپ کو نہیں بھیجا مگر اس طرح کہ آپ پوری انسانیت کے لئے خوشخبری سنانے والے اور ڈر سنانے والے ہیں لیکن اکثر لوگ نہیں جانتے ۔
اور وہ کہتے ہیں کہ یہ وعدۂ آخرت کب پورا ہوگا اگر تم سچے ہو ۔
فرما دیجئے : تمہارے لئے وعدہ کا دن مقرر ہے نہ تم اس سے ایک گھڑی پیچھے رہو گے اور نہ آگے بڑھ سکو گے ۔
اور کافر لوگ کہتے ہیں کہ ہم اس قرآن پر ہرگز ایمان نہیں لائیں گے اور نہ اس وحی پر جو اس سے پہلے اتر چکی ، اور اگر آپ دیکھیں جب ظالم لوگ اپنے رب کے حضور کھڑے کئے جائیں گے تو کیا منظر ہوگا کہ ان میں سے ہر ایک اپنی بات پھیر کر دوسرے پر ڈال رہا ہوگا ، کمزور لوگ متکبروں سے کہیں گے : اگر تم نہ ہوتے تو ہم ضرور ایمان لے آتے ۔
متکبر لوگ کمزوروں سے کہیں گے : کیا ہم نے تمہیں ہدایت سے روکا اس کے بعد کہ وہ تمہارے پاس آچکی تھی ، بلکہ تم خود ہی مجرم تھے ۔
پھر کمزور لوگ متکبروں سے کہیں گے : بلکہ تمہارے رات دن کے مکر ہی نے ہمیں روکا تھا جب تم ہمیں حکم دیتے تھے کہ ہم اللہ سے کفر کریں اور ہم اس کے لئے شریک ٹھہرائیں ، اور وہ ایک دوسرے سے ندامت چھپائیں گے جب وہ عذاب دیکھ لیں گے اور ہم کافروں کی گردنوں میں طوق ڈال دیں گے ، اور انہیں ان کے کئے کا ہی بدلہ دیا جائے گا ۔
اور ہم نے کسی بستی میں کوئی ڈر سنانے والا نہیں بھیجا مگر یہ کہ وہاں کے خوشحال لوگوں نے ہمیشہ یہی کہا کہ تم جو ہدایت دے کر بھیجے گئے ہو ہم اس کے منکر ہیں ۔
اور انہوں نے کہا کہ ہم مال و اولاد میں بہت زیادہ ہیں اور ہم پر عذاب نہیں کیا جائے گا ۔
فرما دیجئے : میرا رب جس کے لئے چاہتا ہے رزق کشادہ فرما دیتا ہے اور جس کے لئے چاہتا ہے تنگ کر دیتا ہے لیکن اکثر لوگ نہیں جانتے ۔
اور نہ تمہارے مال اس قابل ہیں اور نہ تمہاری اولاد کہ تمہیں ہمارے حضور قرب اور نزدیکی دلا سکیں مگر جو ایمان لایا اور اس نے نیک عمل کئے ، پس ایسے ہی لوگوں کے لئے دوگنا اجر ہے ان کے عمل کے بدلے میں اور وہ جنت کے بالاخانوں میں امن و امان سے ہوں گے ۔
اور جو لوگ ہماری آیتوں میں مخالفانہ کوشش کرتے ہیں ہمیں عاجز کرنے کے گمان میں ، وہی لوگ عذاب میں حاضر کئے جائیں گے ۔
فرما دیجئے : بیشک میرا رب اپنے بندوں میں سے جس کے لئے چاہتا ہے رزق کشادہ فرما دیتا ہے اور جس کے لئے چاہتا ہے تنگ کر دیتا ہے ، اور تم اﷲ کی راہ میں جو کچھ بھی خرچ کرو گے تو وہ اس کے بدلہ میں اور دے گا اور وہ سب سے بہتر رزق دینے والا ہے ۔
اور جس دن وہ سب کو ایک ساتھ جمع کرے گا پھر فرشتوں سے ارشاد فرمائے گا : کیا یہی لوگ ہیں جو تمہاری عبادت کیا کرتے تھے ۔
وہ عرض کریں گے : تو پاک ہے تو ہی ہمارا دوست ہے نہ کہ یہ لوگ ، بلکہ یہ لوگ جنات کی پوجا کیا کرتے تھے ، ان میں سے اکثر انہی پر ایمان رکھنے والے ہیں ۔
پس آج کے دن تم میں سے کوئی نہ ایک دوسرے کے نفع کا مالک ہے اور نہ نقصان کا ، اور ہم ظالموں سے کہیں گے : دوزخ کے عذاب کا مزہ چکھو جسے تم جھٹلایا کرتے تھے ۔
اور جب ان پر ہماری روشن آیتیں پڑھ کر سنائی جاتی ہیں تو وہ کہتے ہیں : یہ رسول صلی اللہ علیہ وآلہ وسلم تو ایک ایسا شخص ہے جو تمہیں صرف ان بتوں سے روکنا چاہتا ہے جن کی تمہارے باپ دادا پوجا کیا کرتے تھے ، اور یہ بھی کہتے ہیں کہ یہ قرآن محض من گھڑت بہتان ہے ، اور کافر لوگ اس حق یعنی قرآن سے متعلق جبکہ وہ ان کے پاس آچکا ہے ، یہ بھی کہتے ہیں کہ یہ تو محض کھلا جادو ہے ۔
اور ہم نے ان اہل مکہ کو نہ آسمانی کتابیں عطا کی تھیں جنہیں یہ لوگ پڑھتے ہوں اور نہ ہی آپ سے پہلے ان کی طرف کوئی ڈر سنانے والا بھیجا تھا ۔
اور ان سے پہلے لوگوں نے بھی حق کو جھٹلایا تھا اور یہ اس کے دسویں حصے کو بھی نہیں پہنچے جو کچھ ہم نے ان پہلے گزرے ہوؤں کو دیا تھا پھر انہوں نے بھی میرے رسولوں کو جھٹلایا ، سو میرا انکار کیسا عبرت ناک ثابت ہوا ۔
فرما دیجئے : میں تمہیں بس ایک ہی بات کی نصیحت کرتا ہوں کہ تم اﷲ کے لئے روحانی بیداری اور انتباہ کے حال میں قیام کرو ، دو دو اور ایک ایک ، پھر تفکر کرو یعنی حقیقت کا معاینہ اور مراقبہ کرو تو تمہیں مشاہدہ ہو جائے گا کہ تمہیں شرف صحبت سے نوازنے والے رسول مکرم صلی اللہ علیہ وآلہ وسلم ہرگز جنون زدہ نہیں ہیں وہ تو سخت عذاب کے آنے سے پہلے تمہیں بروقت ڈر سنانے والے ہیں تاکہ تم غفلت سے جاگ اٹھو ۔
فرما دیجئے : میں نے اس احسان کا جو صلہ تم سے مانگا ہو وہ بھی تم ہی کو دے دیا ، میرا اجر صرف اﷲ ہی کے ذمہ ہے ، اور وہ ہر چیز پر نگہبان ہے ۔
فرما دیجئے : میرا رب انبیاء کی طرف حق کا القاء فرماتا ہے وہ سب غیبوں کو خوب جاننے والا ہے ۔
فرما دیجئے : حق آگیا ہے اور باطل نہ کچھ پہلی بار پیدا کر سکتا ہے اور نہ دوبارہ پلٹا سکتا ہے ۔
فرما دیجئے : اگر میں بہک جاؤں تو میرے بہکنے کا گناہ یا نقصان میری اپنی ہی ذات پر ہے ، اور اگر میں نے ہدایت پا لی ہے تو اس وجہ سے پائی ہے کہ میرا رب میری طرف وحی بھیجتا ہے ۔ بیشک وہ سننے والا ہے قریب ہے ۔
اور اگر آپ ان کا حال دیکھیں جب یہ لوگ بڑے مضطرب ہوں گے ، پھر بچ نہ سکیں گے اور نزدیکی جگہ سے ہی پکڑ لئے جائیں گے ۔
اور کہیں گے : ہم اس پر ایمان لے آئے ہیں ، مگر اب وہ ایمان کو اتنی دور کی جگہ سے کہاں پا سکتے ہیں ۔
حالانکہ وہ اس سے پہلے کفر کر چکے ، اور وہ بن دیکھے دور کی جگہ سے باطل گمان کے تیر پھینکتے رہے ہیں ۔
اور ان کے اور ان کی خواہشات کے درمیان رکاوٹ ڈال دی گئی جیسا کہ پہلے ان کے مثل گروہوں کے ساتھ کیا گیا تھا ۔ بیشک وہ دھوکہ میں ڈالنے والے شک میں مبتلا تھے ۔
تمام تعریفیں اﷲ ہی کے لئے ہیں جو آسمانوں اور زمین کی تمام وسعتوں کا پیدا فرمانے والا ہے ، فرشتوں کو جو دو دو اور تین تین اور چار چار پروں والے ہیں ، قاصد بنانے والا ہے ، اور تخلیق میں جس قدر چاہتا ہے اضافہ اور توسیع فرماتا رہتا ہے ، بیشک اﷲ ہر چیز پر بڑا قادر ہے ۔
اﷲ انسانوں کے لئے اپنے خزانۂ رحمت سے جو کچھ کھول دے تو اسے کوئی روکنے والا نہیں ہے ، اور جو روک لے تو اس کے بعد کوئی اسے چھوڑنے والا نہیں ، اور وہی غالب ہے بڑی حکمت والا ہے ۔
اے لوگو ! اپنے اوپر اﷲ کے انعام کو یاد کرو ، کیا اﷲ کے سوا کوئی اور خالق ہے جو تمہیں آسمان اور زمین سے روزی دے ، اس کے سوا کوئی معبود نہیں ، پس تم کہاں بہکے پھرتے ہو ۔
اور اگر وہ آپ کو جھٹلائیں تو آپ سے پہلے کتنے ہی رسول جھٹلائے گئے ، اور تمام کام اﷲ ہی کی طرف لوٹائے جائیں گے ۔
اے لوگو ! بیشک اﷲ کا وعدہ سچا ہے سو دنیا کی زندگی تمہیں ہرگز فریب نہ دے دے ، اور نہ وہ دغا باز شیطان تمہیں اﷲ کے نام سے دھوکہ دے ۔
بیشک شیطان تمہارا دشمن ہے سو تم بھی اس کی مخالفت کی شکل میں اسے دشمن ہی بنائے رکھو ، وہ تو اپنے گروہ کو صرف اس لئے بلاتا ہے کہ وہ دوزخیوں میں شامل ہو جائیں ۔
کافر لوگوں کے لئے سخت عذاب ہے ، اور جو لوگ ایمان لائے اور نیک اعمال کرتے رہے ان کے لئے مغفرت اور بہت بڑا ثواب ہے ۔
بھلا جس شخص کے لئے اس کا برا عمل آراستہ کر دیا گیا ہو اور وہ اسے حقیقتا اچھا سمجھنے لگے کیا وہ مومن صالح جیسا ہو سکتا ہے ، سو بیشک اﷲ جسے چاہتا ہے گمراہ ٹھہرا دیتا ہے اور جسے چاہتا ہے ہدایت فرماتا ہے ، سو اے جان جہاں ! ان پر حسرت اور فرط غم میں آپ کی جان نہ جاتی رہے ، بیشک وہ جو کچھ سرانجام دیتے ہیں اﷲ اسے خوب جاننے والا ہے ۔
اور اﷲ ہی ہے جو ہوائیں بھیجتا ہے تو وہ بادل کو ابھار کر اکٹھا کرتی ہیں پھر ہم اس بادل کو خشک اور بنجر بستی کی طرف سیرابی کے لئے لے جاتے ہیں ، پھر ہم اس کے ذریعے اس زمین کو اس کی مردنی کے بعد زندگی عطا کرتے ہیں ، اسی طرح مردوں کا جی اٹھنا ہوگا ۔
جو شخص عزت چاہتا ہے تو اﷲ ہی کے لئے ساری عزت ہے ، پاکیزہ کلمات اسی کی طرف چڑھتے ہیں اور وہی نیک عمل کے مدارج کو بلند فرماتا ہے ، اور جو لوگ بری چالوں میں لگے رہتے ہیں ان کے لئے سخت عذاب ہے اور ان کا مکر و فریب نیست و نابود ہو جائے گا ۔
اور اﷲ ہی نے تمہیں مٹی یعنی غیر نامی مادہ سے پیدا فرمایا پھر ایک تولیدی قطرہ سے ، پھر تمہیں جوڑے جوڑے بنایا ، اور کوئی مادہ حاملہ نہیں ہوتی اور نہ بچہ جنتی ہے مگر اس کے علم سے ، اور نہ کسی دراز عمر شخص کی عمر بڑھائی جاتی ہے اور نہ اس کی عمر کم کی جاتی ہے مگر یہ سب کچھ لوح محفوظ میں ہے ، بیشک یہ اﷲ پر بہت آسان ہے ۔
اور دو سمندر یا دریا برابر نہیں ہو سکتے ، یہ ایک شیریں ، پیاس بجھانے والا ہے ، اس کا پینا خوشگوار ہے اور یہ دوسرا کھاری ، سخت کڑوا ہے ، اور تم ہر ایک سے تازہ گوشت کھاتے ہو ، اور زیور جن میں موتی ، مرجان اور مونگے وغیرہ سب شامل ہیں نکالتے ہو ، جنہیں تم پہنتے ہو اور تو اس میں کشتیوں اور جہازوں کو دیکھتا ہے جو پانی کو پھاڑتے چلے جاتے ہیں تاکہ تم بحری تجارت کے راستوں سے اس کا فضل تلاش کر سکو اور تاکہ تم شکرگزار ہو جاؤ ۔
وہ رات کو دن میں داخل فرماتا ہے اور دن کو رات میں داخل فرماتا ہے اور اس نے سورج اور چاند کو ایک نظام کے تحت مسخر فرما رکھا ہے ، ہر کوئی ایک مقرر میعاد کے مطابق حرکت پذیر ہے ۔ یہی اﷲ تمہارا رب ہے اسی کی ساری بادشاہت ہے ، اور اس کے سوا تم جن بتوں کو پوجتے ہو وہ کھجور کی گٹھلی کے باریک چھلکے کے بھی مالک نہیں ہیں ۔
اے مشرکو ! اگر تم انہیں پکارو تو وہ بت ہیں تمہاری پکار نہیں سن سکتے اور اگر بالفرض وہ سن لیں تو تمہیں جواب نہیں دے سکتے ، اور قیامت کے دن وہ تمہارے شرک کا بالکل انکار کر دیں گے ، اور تجھے خدائے باخبر جیسا کوئی خبردار نہ کرے گا ۔
اے لوگو ! تم سب اﷲ کے محتاج ہو اور اﷲ ہی بے نیاز ، سزاوار حمد و ثنا ہے ۔
اگر وہ چاہے تمہیں نابود کر دے اور نئی مخلوق لے آئے ۔
اور یہ اﷲ پر کچھ مشکل نہیں ہے ۔
اور کوئی بوجھ اٹھانے والا دوسرے کا بار گناہ نہ اٹھا سکے گا ، اور کوئی بوجھ میں دبا ہوا دوسرے کو اپنا بوجھ بٹانے کے لئے بلائے گا تو اس سے کچھ بھی بوجھ نہ اٹھایا جا سکے گا خواہ قریبی رشتہ دار ہی ہو ، اے حبیب ! آپ ان ہی لوگوں کو ڈر سناتے ہیں جو اپنے رب سے بن دیکھے ڈرتے ہیں اور نماز قائم کرتے ہیں ، اور جو کوئی پاکیزگی حاصل کرتا ہے وہ اپنے ہی فائدہ کے لئے پاک ہوتا ہے ، اور اﷲ ہی کی طرف پلٹ کر جانا ہے ۔
اور اندھا اور بینا برابر نہیں ہو سکتے ۔
اور نہ تاریکیاں اور نہ نور برابر ہو سکتے ہیں ۔
اور نہ سایہ اور نہ دھوپ ۔
اور نہ زندہ لوگ اور نہ مردے برابر ہو سکتے ہیں ، بیشک اﷲ جسے چاہتا ہے سنا دیتا ہے ، اور آپ کے ذمے ان کو سنانا نہیں جو قبروں میں مدفون مردوں کی مانند ہیں یعنی آپ کافروں سے اپنی بات قبول کروانے کے ذمہ دار نہیں ہیں ۔
آپ تو فقط ڈر سنانے والے ہیں ۔
بیشک ہم نے آپ کو حق و ہدایت کے ساتھ ، خوشخبری سنانے والا اور آخرت کا ڈر سنانے والا بنا کر بھیجا ہے ۔ اور کوئی امت ایسی نہیں مگر اس میں کوئی نہ کوئی ڈر سنانے والا ضرور گزرا ہے ۔
اور اگر یہ لوگ آپ کو جھٹلائیں تو بیشک ان سے پہلے لوگ بھی جھٹلا چکے ہیں ، ان کے پاس بھی ان کے رسول واضح نشانیاں اور صحیفے اور روشن کرنے والی کتاب لے کر آئے تھے ۔
پھر میں نے ان کافروں کو عذاب میں پکڑ لیا سو میرا انکار کیا جانا کیسا عبرت ناک ثابت ہوا ۔
کیا آپ نے نہیں دیکھا کہ اﷲ نے آسمان سے پانی اتارا ، پھر ہم نے اس سے پھل نکالے جن کے رنگ جداگانہ ہیں ، اور اسی طرح پہاڑوں میں بھی سفید اور سرخ گھاٹیاں ہیں ان کے رنگ بھی مختلف ہیں اور بہت گہری سیاہ گھاٹیاں بھی ہیں ۔
اور انسانوں اور جانوروں اور چوپایوں میں بھی اسی طرح مختلف رنگ ہیں ، بس اﷲ کے بندوں میں سے اس سے وہی ڈرتے ہیں جو ان حقائق کا بصیرت کے ساتھ علم رکھنے والے ہیں ، یقینا اﷲ غالب ہے بڑا بخشنے والا ہے ۔
بیشک جو لوگ اﷲ کی کتاب کی تلاوت کرتے ہیں اور نماز قائم رکھتے ہیں اور جو کچھ ہم نے انہیں عطا کیا ہے اس میں سے خرچ کرتے ہیں ، پوشیدہ بھی اور ظاہر بھی ، اور ایسی اخروی تجارت کے امیدوار ہیں جو کبھی خسارے میں نہیں ہوگی ۔
تاکہ اﷲ ان کا اجر انہیں پورا پورا عطا فرمائے اور اپنے فضل سے انہیں مزید نوازے ، بیشک اﷲ بڑا بخشنے والا ، بڑا ہی شکر قبول فرمانے والا ہے ۔
اور جو کتاب قرآن ہم نے آپ کی طرف وحی فرمائی ہے ، وہی حق ہے اور اپنے سے پہلے کی کتابوں کی تصدیق کرنے والی ہے ، بیشک اﷲ اپنے بندوں سے پوری طرح باخبر ہے خوب دیکھنے والا ہے ۔
پھر ہم نے اس کتاب قرآن کا وارث ایسے لوگوں کو بنایا جنہیں ہم نے اپنے بندوں میں سے چن لیا یعنی امت محمدیہ صلی اللہ علیہ وآلہ وسلم کو ، سو ان میں سے اپنی جان پر ظلم کرنے والے بھی ہیں ، اور ان میں سے درمیان میں رہنے والے بھی ہیں ، اور ان میں سے اﷲ کے حکم سے نیکیوں میں آگے بڑھ جانے والے بھی ہیں ، یہی آگے نکل کر کامل ہو جانا ہی بڑا فضل ہے ۔
دائمی اقامت کے لئے عدن کی جنتیں ہیں جن میں وہ داخل ہوں گے ، ان میں انہیں سونے اور موتیوں کے کنگنوں سے آراستہ کیا جائے گا اور وہاں ان کی پوشاک ریشمی ہوگی ۔
اور وہ کہیں گے : اﷲ کا شکر و حمد ہے جس نے ہم سے کل غم دور فرما دیا ، بیشک ہمارا رب بڑا بخشنے والا ، بڑا شکر قبول فرمانے والا ہے ۔
جس نے ہمیں اپنے فضل سے دائمی اقامت کے گھر لا اتارا ہے ، جس میں ہمیں نہ کوئی مشقت پہنچے گی اور نہ اس میں ہمیں کوئی تھکن پہنچے گی ۔
اور جن لوگوں نے کفر کیا ان کے لئے دوزخ کی آگ ہے ، نہ ان پر موت کا فیصلہ کیا جائے گا کہ مر جائیں اور نہ ان سے عذاب میں سے کچھ کم کیا جائے گا ، اسی طرح ہم ہر نافرمان کو بدلہ دیا کرتے ہیں ۔
اور وہ اس دوزخ میں چلائیں گے کہ اے ہمارے رب ! ہمیں یہاں سے نکال دے ، اب ہم نیک عمل کریں گے ان اعمال سے مختلف جو ہم پہلے کیا کرتے تھے ۔ ارشاد ہوگا : کیا ہم نے تمہیں اتنی عمر نہیں دی تھی کہ اس میں جو شخص نصیحت حاصل کرنا چاہتا ، وہ سوچ سکتا تھا اور پھر تمہارے پاس ڈر سنانے والا بھی آچکا تھا ، پس اب عذاب کا مزہ چکھو سو ظالموں کے لئے کوئی مددگار نہ ہوگا ۔
بیشک اﷲ آسمانوں اور زمین کے غیب کو جاننے والا ہے ، یقینا وہ سینوں کی پوشیدہ باتوں سے خوب واقف ہے ۔
وہی ہے جس نے تمہیں زمین میں گزشتہ اقوام کا جانشین بنایا ، پس جس نے کفر کیا سو اس کا وبال کفر اسی پر ہوگا ، اور کافروں کے حق میں ان کا کفر ان کے رب کے حضور سوائے ناراضگی کے اور کچھ نہیں بڑھاتا ، اور کافروں کے حق میں ان کا کفر سوائے نقصان کے کسی بھی اور چیز کا اضافہ نہیں کرتا ۔
فرما دیجئے : کیا تم نے اپنے شریکوں کو دیکھا ہے جنہیں تم اﷲ کے سوا پوجتے ہو ، مجھے دکھا دو کہ انہوں نے زمین سے کیا چیز پیدا کی ہے یا آسمانوں کی تخلیق میں ان کی کوئی شراکت ہے ، یا ہم نے انہیں کوئی کتاب عطا کر رکھی ہے کہ وہ اس کی دلیل پر قائم ہیں ؟ کچھ بھی نہیں ہے بلکہ ظالم لوگ ایک دوسرے سے فریب کے سوا کوئی وعدہ نہیں کرتے ۔
بیشک اﷲ آسمانوں اور زمین کو اپنے نظام قدرت کے ذریعے اس بات سے روکے ہوئے ہے کہ وہ اپنی اپنی جگہوں اور راستوں سے ہٹ سکیں ، اور اگر وہ دونوں ہٹنے لگیں تو اس کے بعد کوئی بھی ان دونوں کو روک نہیں سکتا ، بیشک وہ بڑا بردبار ، بڑا بخشنے والا ہے ۔
اور یہ لوگ اﷲ کے ساتھ بڑی پختہ قسمیں کھایا کرتے تھے کہ اگر ان کے پاس کوئی ڈر سنانے والا آجائے تو یہ ضرور ہر ایک امت سے بڑھ کر راہ راست پر ہوں گے ، پھر جب ان کے پاس ڈر سنانے والے نبی آخر الزماں صلی اللہ علیہ وآلہ وسلم تشریف لے آئے تو اس سے ان کی حق سے بیزاری میں اضافہ ہی ہوا ۔
انہوں نے زمین میں اپنے آپ کو سب سے بڑا سمجھنا اور بری چالیں چلنا اختیار کیا ، اور بری چالیں اسی چال چلنے والے کو ہی گھیر لیتی ہیں ، سو یہ اگلے لوگوں کی روش عذاب کے سوا کسی اور چیز کے منتظر نہیں ہیں ۔ سو آپ اﷲ کی سنت میں ہرگز کوئی تبدیلی نہیں پائیں گے ، اور نہ ہی اﷲ کی سنت میں ہرگز کوئی پھرنا پائیں گے ۔
کیا یہ لوگ زمین میں چلتے پھرتے نہیں ہیں کہ دیکھ لیتے کہ ان لوگوں کا انجام کیسا ہوا جو ان سے پہلے تھے حالانکہ وہ ان سے کہیں زیادہ زورآور تھے ، اور اﷲ ایسا نہیں ہے کہ آسمانوں میں کوئی بھی چیز اسے عاجز کر سکے اور نہ ہی زمین میں ایسی کوئی چیز ہے ، بیشک وہ بہت علم والا بڑی قدرت والا ہے ۔
اور اگر اﷲ لوگوں کو ان اعمال بد کے بدلے جو انہوں نے کما رکھے ہیں عذاب کی گرفت میں لینے لگے تو وہ اس زمین کی پشت پر کسی چلنے والے کو نہ چھوڑے لیکن وہ انہیں مقررہ مدت تک مہلت دے رہا ہے ۔ پھر جب ان کا مقررہ وقت آجائے گا تو بیشک اﷲ اپنے بندوں کو خوب دیکھنے والا ہے
یا ، سین حقیقی معنی اللہ اور رسول صلی اللہ علیہ وآلہ وسلم ہی بہتر جانتے ہیں ۔
حکمت سے معمور قرآن کی قسم ۔
بیشک آپ ضرور رسولوں میں سے ہیں ۔
سیدھی راہ پر قائم ہیں ۔
یہ بڑی عزت والے ، بڑے رحم والے رب کا نازل کردہ ہے ۔
تاکہ آپ اس قوم کو ڈر سنائیں جن کے باپ دادا کو بھی نہیں ڈرایا گیا سو وہ غافل ہیں ۔
درحقیقت ان کے اکثر لوگوں پر ہمارا فرمان سچ ثابت ہو چکا ہے سو وہ ایمان نہیں لائیں گے ۔
بیشک ہم نے ان کی گردنوں میں طوق ڈال دیئے ہیں تو وہ ان کی ٹھوڑیوں تک ہیں ، پس وہ سر اوپر اٹھائے ہوئے ہیں ۔
اور ہم نے ان کے آگے سے بھی ایک دیوار اور ان کے پیچھے سے بھی ایک دیوار بنا دی ہے ، پھر ہم نے ان کی آنکھوں پر پردہ ڈال دیا ہے سو وہ کچھ نہیں دیکھتے ۔
اور ان پر برابر ہے خواہ آپ انہیں ڈرائیں یا انہیں نہ ڈرائیں وہ ایمان نہ لائیں گے ۔
آپ تو صرف اسی شخص کو ڈر سناتے ہیں جو نصیحت کی پیروی کرتا ہے اور خدائے رحمان سے بن دیکھے ڈرتا ہے ، سو آپ اسے بخشش اور بڑی عزت والے اجر کی خوشخبری سنا دیں ۔
بیشک ہم ہی تو مردوں کو زندہ کرتے ہیں اور ہم وہ سب کچھ لکھ رہے ہیں جو اعمال وہ آگے بھیج چکے ہیں ، اور ان کے اثرات جو پیچھے رہ گئے ہیں ، اور ہر چیز کو ہم نے روشن کتاب لوح محفوظ میں احاطہ کر رکھا ہے ۔
اور آپ ان کے لئے ایک بستی انطاکیہ کے باشندوں کی مثال حکایۃ بیان کریں ، جب ان کے پاس کچھ پیغمبر آئے ۔
جبکہ ہم نے ان کی طرف پہلے دو پیغمبر بھیجے تو انہوں نے ان دونوں کو جھٹلا دیا پھر ہم نے ان کو تیسرے پیغمبر کے ذریعے قوت دی ، پھر ان تینوں نے کہا : بیشک ہم تمہاری طرف بھیجے گئے ہیں ۔
بستی والوں نے کہا : تم تو محض ہماری طرح بشر ہو اور خدائے رحمان نے کچھ بھی نازل نہیں کیا ، تم فقط جھوٹ بول رہے ہو ۔
پیغمبروں نے کہا : ہمارا رب جانتا ہے کہ ہم یقینا تمہاری طرف بھیجے گئے ہیں ۔
اور واضح طور پر پیغام پہنچا دینے کے سوا ہم پر کچھ لازم نہیں ہے ۔
بستی والوں نے کہا : ہمیں تم سے نحوست پہنچی ہے اگر تم واقعی باز نہ آئے تو ہم تمہیں یقینا سنگ سار کر دیں گے اور ہماری طرف سے تمہیں ضرور دردناک عذاب پہنچے گا ۔
پیغمبروں نے کہا : تمہاری نحوست تمہارے ساتھ ہے ، کیا یہ نحوست ہے کہ تمہیں نصیحت کی گئی ، بلکہ تم لوگ حد سے گزر جانے والے ہو ۔
اور شہر کے پرلے کنارے سے ایک آدمی دوڑتا ہوا آیا ، اس نے کہا : اے میری قوم ! تم پیغمبروں کی پیروی کرو ۔
ایسے لوگوں کی پیروی کرو جو تم سے کوئی معاوضہ نہیں مانگتے اور وہ ہدایت یافتہ ہیں ۔
اور مجھے کیا ہے کہ میں اس ذات کی عبادت نہ کروں جس نے مجھے پیدا فرمایا ہے اور تم سب اسی کی طرف لوٹائے جاؤ گے ۔
کیا میں اس اللہ کو چھوڑ کر ایسے معبود بنا لوں کہ اگر خدائے رحمان مجھے کوئی تکلیف پہنچانا چاہے تو نہ مجھے ان کی سفارش کچھ نفع پہنچا سکے اور نہ وہ مجھے چھڑا ہی سکیں ۔
بے شک تب تو میں کھلی گمراہی میں ہوں گا ۔
بے شک میں تمہارے رب پر ایمان لے آیا ہوں ، سو تم مجھے غور سے سنو ۔
اسے کافروں نے شہید کر دیا تو اسے کہا گیا : آ بہشت میں داخل ہوجا ، اس نے کہا : اے کاش ! میری قوم کو معلوم ہو جاتا ۔
کہ میرے رب نے میری مغفرت فرما دی ہے اور مجھے عزت و قربت والوں میں شامل فرما دیا ہے ۔
اور ہم نے اس کے بعد اس کی قوم پر آسمان سے فرشتوں کا کوئی لشکر نہیں اتارا اور نہ ہی ہم ان کی ہلاکت کے لئے فرشتوں کو اتارنے والے تھے ۔
ان کا عذاب ایک سخت چنگھاڑ کے سوا اور کچھ نہ تھا ، بس وہ اسی دم مر کر کوئلے کی طرح بجھ گئے ۔
ہائے ان بندوں پر افسوس ! ان کے پاس کوئی رسول نہ آتا تھا مگر یہ کہ وہ اس کا مذاق اڑاتے تھے ۔
کیا انہوں نے نہیں دیکھا کہ ہم نے ان سے پہلے کتنی ہی قومیں ہلاک کر ڈالیں ، کہ اب وہ لوگ ان کی طرف پلٹ کر نہیں آئیں گے ۔
مگر یہ کہ وہ سب کے سب ہمارے حضور حاضر کیے جائیں گے ۔
اور ان کے لئے ایک نشانی مردہ زمین ہے ، جسے ہم نے زندہ کیا اور ہم نے اس سے اناج کے دانے نکالے ، پھر وہ اس میں سے کھاتے ہیں ۔
اور ہم نے اس میں کھجوروں اور انگوروں کے باغات بنائے اور اس میں ہم نے کچھ چشمے بھی جاری کردیئے ۔
تاکہ وہ اس کے پھل کھائیں اور اسے ان کے ہاتھوں نے نہیں بنایا ، پھر بھی کیا وہ شکر نہیں کرتے ۔
پاک ہے وہ ذات جس نے سب چیزوں کے جوڑے پیدا کئے ، ان سے بھی جنہیں زمین اگاتی ہے اور خود ان کی جانوں سے بھی اور مزید ان چیزوں سے بھی جنہیں وہ نہیں جانتے ۔
اور ایک نشانی ان کے لئے رات بھی ہے ، ہم اس میں سے کیسے دن کو کھینچ لیتے ہیں سو وہ اس وقت اندھیرے میں پڑے رہ جاتے ہیں ۔
اور سورج ہمیشہ اپنی مقررہ منزل کے لئے بغیر رکے چلتا رہتا ، ہے یہ بڑے غالب بہت علم والے رب کی تقدیر ہے ۔
اور ہم نے چاند کی حرکت و گردش کی بھی منزلیں مقرر کر رکھی ہیں یہاں تک کہ اس کا اہل زمین کو دکھائی دینا گھٹتے گھٹتے کھجور کی پرانی ٹہنی کی طرح ہوجاتا ہے ۔
نہ سورج کی یہ مجال کہ وہ اپنا مدار چھوڑ کر چاند کو جا پکڑے اور نہ رات ہی دن سے پہلے نمودار ہوسکتی ہے ، اور سب ستارے اور سیارے اپنے اپنے مدار میں حرکت پذیر ہیں ۔
اور ایک نشانی ان کے لئے یہ بھی ہے کہ ہم نے ان کے آباء و اجداد کو جو ذریت آدم تھے بھری کشتی نوح میں سوار کر کے بچا لیا تھا ۔
اور ہم نے ان کے لئے اس کشتی کے مانند ان بہت سی اور سواریوں کو بنایا جن پر یہ لوگ سوار ہوتے ہیں ۔
اور اگر ہم چاہیں تو انہیں غرق کر دیں تو نہ ان کے لئے کوئی فریاد رس ہوگا اور نہ وہ بچائے جاسکیں گے ۔
سوائے ہماری رحمت کے اور یہ ایک مقررہ مدت تک کا فائدہ ہے ۔
اور جب ان سے کہا جاتا ہے کہ تم اس عذاب سے ڈرو جو تمہارے سامنے ہے اور جو تمہارے پیچھے ہے تاکہ تم پر رحم کیا جائے ۔
اور ان کے رب کی نشانیوں میں سے کوئی بھی نشانی ان کے پاس نہیں آتی مگر وہ اس سے روگردانی کرتے ہیں ۔
اور جب ان سے کہا جاتا ہے کہ تم اس میں سے راہ خدا میں خرچ کرو جو تمہیں اللہ نے عطا کیا ہے تو کافر لوگ ایمان والوں سے کہتے ہیں : کیا ہم اس غریب شخص کو کھلائیں جسے اگر اللہ چاہتا تو خود ہی کھلا دیتا ۔ تم تو کھلی گمراہی میں ہی مبتلا ہوگئے ہو ۔
اور وہ کہتے ہیں کہ یہ وعدۂ قیامت کب پورا ہوگا اگر تم سچے ہو ۔
وہ لوگ صرف ایک سخت چنگھاڑ کے ہی منتظر ہیں جو انہیں اچانک پکڑے گی اور وہ آپس میں جھگڑ رہے ہوں گے ۔
پھر وہ نہ تو وصیت کرنے کے ہی قابل رہیں گے اور نہ اپنے گھر والوں کی طرف واپس پلٹ سکیں گے ۔
اور جس وقت دوبارہ صور پھونکا جائے گا تو وہ فورا قبروں سے نکل کر اپنے رب کی طرف دوڑ پڑیں گے ۔
روز محشر کی ہولناکیاں دیکھ کر کہیں گے : ہائے ہماری کم بختی ! ہمیں کس نے ہماری خواب گاہوں سے اٹھا دیا ، یہ زندہ ہونا وہی تو ہے جس کا خدائے رحمان نے وعدہ کیا تھا اور رسولوں نے سچ فرمایا تھا ۔
یہ محض ایک بہت سخت چنگھاڑ ہوگی تو وہ سب کے سب یکایک ہمارے حضور لا کر حاضر کر دیئے جائیں گے ۔
پھر آج کے دن کسی جان پر کچھ ظلم نہ کیا جائے گا اور نہ تمہیں کوئی بدلہ دیا جائے گا سوائے ان کاموں کے جو تم کیا کرتے تھے ۔
بے شک اہل جنت آج اپنے دل پسند مشاغل مثلا زیارتوں ، ضیافتوں ، سماع اور دیگر نعمتوں میں لطف اندوز ہو رہے ہوں گے ۔
وہ اور ان کی بیویاں گھنے سایوں میں تختوں پر تکیے لگائے بیٹھے ہوں گے ۔
ان کے لئے اس میں ہر قسم کا میوہ ہوگا اور ان کے لئے ہر وہ چیز میسر ہوگی جو وہ طلب کریں گے ۔
تم پر سلام ہو ، یہ رب رحیم کی طرف سے فرمایا جائے گا ۔
اور اے مجرمو ! تم آج نیکو کاروں سے الگ ہوجاؤ ۔
اے بنی آدم ! کیا میں نے تم سے اس بات کا عہد نہیں لیا تھا کہ تم شیطان کی پرستش نہ کرنا ، بے شک وہ تمہارا کھلا دشمن ہے ۔
اور یہ کہ میری عبادت کرتے رہنا ، یہی سیدھا راستہ ہے ۔
اور بے شک اس نے تم میں سے بہت سی خلقت کو گمراہ کر ڈالا ، پھر کیا تم عقل نہیں رکھتے تھے ۔
یہ وہی دوزخ ہے جس کا تم سے وعدہ کیا جاتا رہا ہے ۔
آج اس دوزخ میں داخل ہو جاؤ اس وجہ سے کہ تم کفر کرتے رہے تھے ۔
آج ہم ان کے مونہوں پر مہر لگا دیں گے اور ان کے ہاتھ ہم سے باتیں کریں گے اور ان کے پاؤں ان اعمال کی گواہی دیں گے جو وہ کمایا کرتے تھے ۔
اور اگر ہم چاہتے تو ان کی آنکھوں کے نشان تک مٹا دیتے پھر وہ راستے پر دوڑتے تو کہاں دیکھ سکتے ۔
اور اگر ہم چاہتے تو ان کی رہائش گاہوں پر ہی ہم ان کی صورتیں بگاڑ دیتے پھر نہ وہ آگے جانے کی قدرت رکھتے اور نہ ہی واپس لوٹ سکتے ۔
اور ہم جسے طویل عمر دیتے ہیں اسے قوت و طبیعت میں واپس بچپن یا کمزوری کی طرف پلٹا دیتے ہیں ، پھر کیا وہ عقل نہیں رکھتے ۔
اور ہم نے ان کو یعنی نبی مکرم صلی اللہ علیہ وآلہ وسلم کو شعر کہنا نہیں سکھایا اور نہ ہی یہ ان کے شایان شان ہے ۔ یہ کتاب تو فقط نصیحت اور روشن قرآن ہے ۔
تاکہ وہ اس شخص کو ڈر سنائیں جو زندہ ہو اور کافروں پر فرمان حجت ثابت ہو جائے ۔
کیا انہوں نے نہیں دیکھا کہ ہم نے اپنے دست قدرت سے بنائی ہوئی مخلوق میں سے ان کے لئے چوپائے پیدا کیے تو وہ ان کے مالک ہیں ۔
اور ہم نے ان چوپایوں کو ان کے تابع کر دیا سو ان میں سے کچھ تو ان کی سواریاں ہیں اور ان میں سے بعض کو وہ کھاتے ہیں ۔
اور ان میں ان کے لئے اور بھی فوائد ہیں اور مشروب ہیں ، تو پھر وہ شکر ادا کیوں نہیں کرتے ۔
اور انہوں نے اللہ کے سوا بتوں کو معبود بنا لیا ہے اس امید پر کہ ان کی مدد کی جائے گی ۔
وہ بت ان کی مدد کی قدرت نہیں رکھتے اور یہ کفار و مشرکین ان بتوں کے لشکر ہوں گے جو اکٹھے دوزخ میں حاضر کر دیئے جائیں گے ۔
پس ان کی باتیں آپ کو رنجیدہ خاطر نہ کریں ، بیشک ہم جانتے ہیں جو کچھ وہ چھپاتے ہیں اور جو کچھ وہ ظاہر کرتے ہیں ۔
کیا انسان نے یہ نہیں دیکھا کہ ہم نے اسے ایک تولیدی قطرہ سے پیدا کیا ، پھر بھی وہ کھلے طور پر سخت جھگڑالو بن گیا ۔
اور خود ہمارے لئے مثالیں بیان کرنے لگا اور اپنی پیدائش کی حقیقت کو بھول گیا ۔ کہنے لگا : ہڈیوں کو کون زندہ کرے گا جبکہ وہ بوسیدہ ہوچکی ہوں گی ؟ ۔
فرما دیجئے : انہیں وہی زندہ فرمائے گا جس نے انہیں پہلی بار پیدا کیا تھا ، اور وہ ہر مخلوق کو خوب جاننے والا ہے ۔
جس نے تمہارے لئے سرسبز درخت سے آگ پیدا کی پھر اب تم اسی سے آگ سلگاتے ہو ۔
اور کیا وہ جس نے آسمانوں اور زمین کو پیدا فرمایا ہے اس بات پر قادر نہیں کہ ان جیسی تخلیق دوبارہ کردے ، کیوں نہیں ، اور وہ بڑا پیدا کرنے والا خوب جاننے والا ہے ۔
اس کا امر تخلیق فقط یہ ہے کہ جب وہ کسی شے کو پیدا فرمانا چاہتا ہے تو اسے فرماتا ہے : ہو جا ، پس وہ فورا موجود یا ظاہر ہو جاتی ہے اور ہوتی چلی جاتی ہے ۔
پس وہ ذات پاک ہے جس کے دست قدرت میں ہر چیز کی بادشاہت ہے اور تم اسی کی طرف لوٹائے جاؤ گے ۔
قسم ہے قطار در قطار صف بستہ جماعتوں کی ۔
پھر بادلوں کو کھینچ کر لے جانے والی یا برائیوں پر سختی سے جھڑکنے والی جماعتوں کی ۔
پھر ذکر الٰہی یا قرآن مجید کی تلاوت کرنے والی جماعتوں کی ۔
بے شک تمہارا معبود ایک ہی ہے ۔
جو آسمانوں اور زمین کا اور جو مخلوق ان دونوں کے درمیان ہے اس کا رب ہے ، اور طلوع آفتاب کے تمام مقامات کا رب ہے ۔
بے شک ہم نے آسمان دنیا یعنی پہلے کرۂ سماوی کو ستاروں اور سیاروں کی زینت سے آراستہ کر دیا ۔
اور انہیں ہر سرکش شیطان سے محفوظ بنایا ۔
وہ شیاطین عالم بالا کی طرف کان نہیں لگا سکتے اور ان پر ہر طرف سے انگارے پھینکے جاتے ہیں ۔
ان کو بھگانے کے لئے اور ان کے لئے دائمی عذاب ہے ۔
مگر جو شیطان ایک بار جھپٹ کر فرشتوں کی کوئی بات اچک لے تو چمکتا ہوا انگارہ اس کے پیچھے لگ جاتا ہے ۔
ان سے پوچھئے کہ کیا یہ لوگ تخلیق کئے جانے میں زیادہ سخت اور مشکل ہیں یا وہ چیزیں جنہیں ہم نے آسمانی کائنات میں تخلیق فرمایا ہے ، بیشک ہم نے ان لوگوں کو چپکنے والے گارے سے پیدا کیا ہے ۔
بلکہ آپ تعجب فرماتے ہیں اور وہ مذاق اڑاتے ہیں ۔
اور جب انہیں نصیحت کی جاتی ہے تو نصیحت قبول نہیں کرتے ۔
اور جب کوئی نشانی دیکھتے ہیں تو تمسخر کرتے ہیں ۔
اور کہتے ہیں کہ یہ تو صرف کھلا جادو ہے ۔
کیا جب ہم مر جائیں گے اور ہم مٹی اور ہڈیاں ہو جائیں گے تو ہم یقینی طور پر دوبارہ زندہ کر کے اٹھائے جائیں گے ۔
اور کیا ہمارے اگلے باپ دادا بھی اٹھائے جائیں گے ۔
فرما دیجئے : ہاں اور بلکہ تم ذلیل و رسوا بھی ہو گے ۔
پس وہ تو محض ایک زور دار آواز کی سخت جھڑک ہوگی سو سب اچانک اٹھ کر دیکھنے لگ جائیں گے ۔
اور کہیں گے : ہائے ہماری شامت ! یہ تو جزا کا دن ہے ۔
کہا جائے گا : ہاں یہ وہی فیصلہ کا دن ہے جسے تم جھٹلایا کرتے تھے ۔
ان سب لوگوں کو جمع کرو جنہوں نے ظلم کیا اور ان کے ساتھیوں اور پیروکاروں کو بھی اور ان معبودان باطلہ کو بھی جنہیں وہ پوجا کرتے تھے ۔
اللہ کو چھوڑ کر ، پھر ان سب کو دوزخ کی راہ پر لے چلو ۔
اور انہیں صراط کے پاس روکو ، ان سے پوچھ گچھ ہوگی ۔
ان سے کہا جائے گا : تمہیں کیا ہوا تم ایک دوسرے کی مدد نہیں کرتے ؟ ۔
وہ مدد کیا کریں گے بلکہ آج تو وہ خود گردنیں جھکائے کھڑے ہوں گے ۔
اور وہ ایک دوسرے کی طرف متوجہ ہوکر باہم سوال کریں گے ۔
وہ کہیں گے : بے شک تم ہی تو ہمارے پاس دائیں طرف سے یعنی اپنے حق پر ہونے کی قسمیں کھاتے ہوئے آیا کرتے تھے ۔
انہیں گمراہ کرنے والے پیشوا کہیں گے : بلکہ تم خود ہی ایمان لانے والے نہ تھے ۔
اور ہمارا تم پر کچھ زور اور دباؤ نہ تھا بلکہ تم خود سرکش لوگ تھے ۔
پس ہم پر ہمارے رب کا فرمان ثابت ہوگیا ۔ اب ہم ذائقۂ عذاب چکھنے والے ہیں ۔
سو ہم نے تمہیں گمراہ کر دیا بے شک ہم خود گمراہ تھے ۔
پس اس دن عذاب میں وہ سب باہم شریک ہوں گے ۔
بے شک ہم مجرموں کے ساتھ ایسا ہی کیا کرتے ہیں ۔
یقینا وہ ایسے لوگ تھے کہ جب ان سے کہا جاتا کہ اللہ کے سوا کوئی لائق عبادت نہیں تو وہ تکبر کرتے تھے ۔
اور کہتے تھے : کیا ہم ایک دیوانے شاعر کی خاطر اپنے معبودوں کو چھوڑنے والے ہیں ۔
وہ نہ مجنوں ہے نہ شاعر بلکہ وہ دین حق لے کر آئے ہیں اور انہوں نے اللہ کے پیغمبروں کی تصدیق کی ہے ۔
بے شک تم دردناک عذاب کا مزہ چکھنے والے ہو ۔
اور تمہیں کوئی بدلہ نہیں دیا جائے گا مگر صرف اسی کا جو تم کیا کرتے تھے ۔
ہاں مگر اللہ کے وہ برگزیدہ و منتخب بندے جنہیں نفس اور نفسانیت سے رہائی مل چکی ہے ۔
یہی وہ لوگ ہیں جن کے لئے صبح و شام رزق خاص مقرر ہے ۔
ہر قسم کے میوے ہوں گے ، اور ان کی تعظیم و تکریم ہوگی ۔
نعمتوں اور راحتوں کے باغات میں مقیم ہوں گے ۔
تختوں پر مسند لگائے آمنے سامنے جلوہ افروز ہوں گے ۔
ان پر چھلکتی ہوئی شراب طہور کے جام کا دور چل رہا ہوگا ۔
جو نہایت سفید ہوگی ، پینے والوں کے لئے سراسر لذت ہوگی ۔
نہ اس میں کوئی ضرر یا سر کا چکرانا ہوگا اور نہ وہ اس کے پینے سے بہک سکیں گے ۔
اور ان کے پہلو میں نگاہیں نیچی رکھنے والی ، بڑی خوبصورت آنکھوں والی حوریں بیٹھی ہوں گی ۔
وہ سفید و دلکش رنگت میں ایسے لگیں گی گویا گرد و غبار سے محفوظ انڈے رکھے ہوں ۔
پھر وہ جنتی آپس میں متوجہ ہو کر ایک دوسرے سے حال و احوال دریافت کریں گے ۔
ان میں سے ایک کہنے والا دوسرے سے کہے گا کہ میرا ایک ملنے والا تھا جو آخرت کا منکر تھا ۔
وہ مجھے کہتا تھا : کیا تم بھی ان باتوں کا یقین اور تصدیق کرنے والوں میں سے ہو ۔
کیا جب ہم مر جائیں گے اور ہم مٹی اور ہڈیاں ہو جائیں گے تو کیا ہمیں اس حال میں بدلہ دیا جائے گا ۔
پھر وہ جنتی کہے گا : کیا تم اسے جھانک کر دیکھو گے کہ وہ کس حال میں ہے ۔
پھر وہ جھانکے گا تو اسے دوزخ کے بالکل وسط میں پائے گا ۔
اس سے کہے گا : خدا کی قسم ! تو اس کے قریب تھا کہ مجھے بھی ہلاک کر ڈالے ۔
اور اگر میرے رب کا احسان نہ ہوتا تو میں بھی تمہارے ساتھ عذاب میں حاضر کئے جانے والوں میں شامل ہو جاتا ۔
سو جنتی خوشی سے پوچھیں گے : کیا اب ہم مریں گے تو نہیں ۔
اپنی پہلی موت کے سوا جس سے گزر کر ہم یہاں آچکے اور نہ ہم پر کبھی عذاب کیا جائے گا ۔
بیشک یہی تو عظیم کامیابی ہے ۔
ایسی کامیابی کے لئے عمل کرنے والوں کو عمل کرنا چاہیے ۔
بھلا یہ خلد کی مہمانی بہتر ہے یا زقوم کا درخت ۔
بیشک ہم نے اس درخت کو ظالموں کے لئے عذاب بنایا ہے ۔
بیشک یہ ایک درخت ہے جو دوزخ کے سب سے نچلے حصہ سے نکلتا ہے ۔
اس کے خوشے ایسے ہیں گویا بدنما شیطانوں کے سر ہوں ۔
پس وہ دوزخی اسی میں سے کھانے والے ہیں اور اسی سے پیٹ بھرنے والے ہیں ۔
پھر یقینا ان کے لئے اس کھانے پر پیپ کا ملا ہوا نہایت گرم پانی ہوگا جو انتڑیوں کو کاٹ دے گا ۔
کھانے کے بعد پھر یقینا ان کا دوزخ ہی کی طرف دوبارہ پلٹنا ہوگا ۔
بے شک انہوں نے اپنے باپ دادا کوگمراہ پایا ۔
سو وہ انہی کے نقش قدم پر دوڑائے جا رہے ہیں ۔
اور درحقیقت ان سے قبل پہلے لوگوں میں بھی اکثر گمراہ ہوگئے تھے ۔
اور یقینا ہم نے ان میں بھی ڈر سنانے والے بھیجے ۔
سو آپ دیکھئے کہ ان لوگوں کا انجام کیسا ہوا جو ڈرائے گئے تھے ۔
سوائے اﷲ کے چنیدہ و برگزیدہ بندوں کے ۔
اور بیشک ہمیں نوح علیہ السلام نے پکارا تو ہم کتنے اچھے فریاد رس ہیں ۔
اور ہم نے انہیں اور ان کے گھر والوں کو سخت تکلیف سے بچا لیا ۔
اور ہم نے فقط ان ہی کی نسل کو باقی رہنے والا بنایا ۔
اور پیچھے آنے والوں یعنی انبیاء و امم میں ہم نے ان کا ذکر خیر باقی رکھا ۔
سلام ہو نوح پر سب جہانوں میں ۔
بیشک ہم نیکو کاروں کو اسی طرح بدلہ دیا کرتے ہیں ۔
بے شک وہ ہمارے کامل ایمان والے بندوں میں سے تھے ۔
پھر ہم نے دوسروں کو غرق کردیا ۔
بے شک ان کے گروہ میں سے ابراہیم علیہ السلام بھی تھے ۔
جب وہ اپنے رب کی بارگاہ میں قلب سلیم کے ساتھ حاضر ہوئے ۔
جبکہ انہوں نے اپنے باپ جو حقیقت میں چچا تھا ، آپ بوجہ پرورش اسے باپ کہتے تھے اور اپنی قوم سے کہا : تم کن چیزوں کی پرستش کرتے ہو ؟ ۔
کیا تم بہتان باندھ کر اﷲ کے سوا جھوٹے معبودوں کا ارادہ کرتے ہو ؟ ۔
بھلا تمام جہانوں کے رب کے بارے میں تمہارا کیا خیال ہے ؟ ۔
پھر ابراہیم علیہ السلام نے انہیں وہم میں ڈالنے کے لئے ایک نظر ستاروں کی طرف کی ۔
اور کہا : میری طبیعت مضمحل ہے تمہارے ساتھ میلے پر نہیں جاسکتا ۔
سو وہ ان سے پیٹھ پھیر کر لوٹ گئے ۔
پھر ابراہیم علیہ السلام ان کے معبودوں یعنی بتوں کے پاس خاموشی سے گئے اور ان سے کہا : کیا تم کھاتے نہیں ہو ؟ ۔
تمہیں کیا ہے کہ تم بولتے نہیں ہو ؟ ۔
پھر ابراہیم علیہ السلام پوری قوت کے ساتھ انہیں مارنے اور توڑنے لگے ۔
پھر لوگ میلے سے واپسی پر دوڑتے ہوئے ان کی طرف آئے ۔
ابراہیم علیہ السلام نے ان سے کہا : کیا تم ان ہی بے جان پتھروں کو پوجتے ہو جنہیں خود تراشتے ہو ؟ ۔
حالانکہ اﷲ نے تمہیں اور تمہارے سارے کاموں کو خلق فرمایا ہے ۔
وہ کہنے لگے : ان کے جلانے کے لئے ایک عمارت بناؤ پھر ان کو اس کے اندر سخت بھڑکتی آگ میں ڈال دو ۔
غرض انہوں نے ابراہیم علیہ السلام کے ساتھ ایک چال چلنا چاہی سو ہم نے ان ہی کو نیچا دکھا دیا نتیجۃ آگ گلزار بن گئی ۔
پھر ابراہیم علیہ السلام نے کہا : میں ہجرت کر کے اپنے رب کی طرف جانے والا ہوں وہ مجھے ضرور راستہ دکھائے گا وہ ملک شام کی طرف ہجرت فرما گئے ۔
پھر ارض مقدس میں پہنچ کر دعا کی : اے میرے رب ! صالحین میں سے مجھے ایک فرزند عطا فرما ۔
پس ہم نے انہیں بڑے برد بار بیٹے اسماعیل علیہ السلام کی بشارت دی ۔
پھر جب وہ اسماعیل علیہ السلام ان کے ساتھ دوڑ کر چل سکنے کی عمر کو پہنچ گیا تو ابراہیم علیہ السلام نے فرمایا : اے میرے بیٹے ! میں خواب میں دیکھتا ہوں کہ میں تجھے ذبح کررہا ہوں سو غور کرو کہ تمہاری کیا رائے ہے ۔ اسماعیل علیہ السلام نے کہا : اباجان ! وہ کام فورا کر ڈالیے جس کا آپ کو حکم دیا جا رہا ہے ۔ اگر اﷲ نے چاہا تو آپ مجھے صبر کرنے والوں میں سے پائیں گے ۔
پھر جب دونوں رضائے الٰہی کے سامنے جھک گئے یعنی دونوں نے مولا کے حکم کو تسلیم کرلیا اور ابراہیم علیہ السلام نے اسے پیشانی کے بل لٹا دیا اگلا منظر بیان نہیں فرمایا ۔
اور ہم نے اسے ندا دی کہ اے ابراہیم ! ۔
واقعی تم نے اپنا خواب کیاخوب سچا کر دکھایا ۔ بے شک ہم محسنوں کو ایسا ہی صلہ دیا کرتے ہیں سو تمہیں مقام خلت سے نواز دیا گیا ہے ۔
بے شک یہ بہت بڑی کھلی آزمائش تھی ۔
اور ہم نے ایک بہت بڑی قربانی کے ساتھ اس کا فدیہ کر دیا ۔
اور ہم نے پیچھے آنے والوں میں اس کا ذکر خیر برقرار رکھا ۔
سلام ہو ابراہیم پر ۔
ہم اسی طرح محسنوں کو صلہ دیا کرتے ہیں ۔
بے شک وہ ہمارے کامل ایمان والے بندوں میں سے تھے ۔
اور ہم نے اسما عیل علیہ السلام کے بعد انہیں اسحاق علیہ السلام کی بشارت دی وہ بھی صالحین میں سے نبی تھے ۔
اور ہم نے ان پر اور اسحاق علیہ السلام پر برکتیں نازل فرمائیں ، اور ان دونوں کی نسل میں نیکو کار بھی ہیں اور اپنی جان پر کھلے ظلم شعار بھی ۔
اور بے شک ہم نے موسٰی اور ہارون علیھما السلام پر بھی احسان کئے ۔
اور ہم نے خود ان دونوں کو اور دونوں کی قوم کو سخت تکلیف سے نجات بخشی ۔
اور ہم نے ان کی مدد فرمائی تو وہی غالب ہوگئے ۔
اور ہم نے ان دونوں کو واضح اور بین کتاب تورات عطا فرمائی ۔
اور ہم نے ان دونوں کو سیدھی راہ پر چلایا ۔
اور ہم نے ان دونوں کے حق میں بھی پیچھے آنے والوں میں ذکر خیر باقی رکھا ۔
سلام ہو موسٰی اور ہارون پر ۔
بے شک ہم نیکو کاروں کو اسی طرح صلہ دیا کرتے ہیں ۔
بے شک وہ دونوں ہمارے کامل ایمان والے بندوں میں سے تھے ۔
اور یقینا الیاس علیہ السلام بھی رسولوں میں سے تھے ۔
جب انہوں نے اپنی قوم سے کہا : کیا تم اﷲ سے نہیں ڈرتے ہو ؟ ۔
کیا تم بعل نامی بت کو پوجتے ہو اور سب سے بہتر خالق کو چھوڑ دیتے ہو ؟ ۔
یعنی اﷲ جو تمہارا بھی رب ہے اور تمہارے اگلے باپ دادوں کا بھی رب ہے ۔
تو ان لوگوں نے یعنی قوم بعلبک نے الیاس علیہ السلام کو جھٹلایا پس وہ بھی عذاب جہنم میں حاضر کردیے جائیں گے ۔
سوائے اﷲ کے چنے ہوئے بندوں کے ۔
اور ہم نے ان کا ذکر خیر بھی پیچھے آنے والوں میں برقرار رکھا ۔
سلام ہو الیاس پر ۔
بے شک ہم نیکو کاروں کو اسی طرح صلہ دیا کرتے ہیں ۔
بے شک وہ ہمارے کامل ایمان والے بندوں میں سے تھے ۔
اور بے شک لوط علیہ السلام بھی رسولوں میں سے تھے ۔
جب ہم نے ان کو اور ان کے سب گھر والوں کو نجات بخشی ۔
سوائے اس بڑھیا کے جو پیچھے رہ جانے والوں میں تھی ۔
پھر ہم نے دوسروں کو ہلاک کر ڈالا ۔
اور بے شک تم لوگ ان کی اجڑی بستیوں پر مکہ سے ملک شام کی طرف جاتے ہوئے صبح کے وقت بھی گزرتے ہو ۔
اور رات کو بھی ، کیا پھر بھی تم عقل نہیں رکھتے ۔
اور یونس علیہ السلام بھی واقعی رسولوں میں سے تھے ۔
جب وہ بھری ہوئی کشتی کی طرف دوڑے ۔
پھر کشتی بھنور میں پھنس گئی تو انہوں نے قرعہ ڈالا تو وہ قرعہ میں مغلوب ہوگئے یعنی ان کا نام نکل آیا اور کشتی والوں نے انہیں دریا میں پھینک دیا ۔
پھر مچھلی نے ان کو نگل لیا اور وہ اپنے آپ پر نادم رہنے والے تھے ۔
پھر اگر وہ اﷲ کی تسبیح کرنے والوں میں سے نہ ہوتے ۔
تو اس مچھلی کے پیٹ میں اس دن تک رہتے جب لوگ قبروں سے اٹھائے جائیں گے ۔
پھر ہم نے انہیں ساحل دریا پر کھلے میدان میں ڈال دیا حالانکہ وہ بیمار تھے ۔
اور ہم نے ان پر کدو کا بیل دار درخت اگا دیا ۔
اور ہم نے انہیں ارض موصل میں قوم نینوٰی کے ایک لاکھ یا اس سے زیادہ افراد کی طرف بھیجا تھا ۔
سو آثار عذاب کو دیکھ کر وہ لوگ ایمان لائے تو ہم نے انہیں ایک وقت تک فائدہ پہنچایا ۔
پس آپ ان کفار مکہ سے پوچھئے کیا آپ کے رب کے لئے بیٹیاں ہیں اور ان کے لئے بیٹے ہیں ۔
کیا ہم نے فرشتوں کو عورتیں بنا کر پیدا کیا تو وہ اس وقت موقع پر حاضر تھے ۔
سن لو ! وہ لوگ یقینا اپنی بہتان تراشی سے یہ بات کرتے ہیں ۔
کہ اﷲ نے اولاد جنی ، اور بیشک یہ لوگ جھوٹے ہیں ۔
کیا اس نے بیٹوں کے مقابلہ میں بیٹیوں کو پسند فرمایا ہے کفار مکہ کی ذہنیت کی زبان میں انہی کے عقیدے کا رد کیا جا رہا ہے ۔
تمہیں کیا ہوا ہے ؟ تم کیسا انصاف کرتے ہو ؟ ۔
کیا تم غور نہیں کرتے ؟ ۔
کیا تمہارے پاس اپنے فکر و نظریہ پر کوئی واضح دلیل ہے ۔
تم اپنی کتاب پیش کرو اگر تم سچے ہو ۔
اور انہوں نے تو اﷲ اور جنات کے درمیان بھی نسبی رشتہ مقرر کر رکھا ہے ، حالانکہ جنات کو معلوم ہے کہ وہ بھی اﷲ کے حضور یقینا پیش کیے جائیں گے ۔
اﷲ ان باتوں سے پاک ہے جو یہ بیان کرتے ہیں ۔
مگر اﷲ کے چنیدہ و برگزیدہ بندے ان باتوں سے مستثنٰی ہیں ۔
پس تم اور جن بتوں کی تم پرستش کرتے ہو ۔
تم سب اﷲ کے خلاف کسی کو گمراہ نہیں کرسکتے ۔
سوائے اس شخص کے جو دوزخ میں جا گرنے والا ہے ۔
اور فرشتے کہتے ہیں : ہم میں سے بھی ہر ایک کا مقام مقرر ہے ۔
اور یقینا ہم تو خود صف بستہ رہنے والے ہیں ۔
اور یقینا ہم تو خود اﷲ کی تسبیح کرنے والے ہیں ۔
اور یہ لوگ یقینا کہا کرتے تھے ۔
کہ اگر ہمارے پاس بھی پہلے لوگوں کی کوئی کتاب نصیحت ہوتی ۔
تو ہم بھی ضرور اﷲ کے برگزیدہ بندے ہوتے ۔
پھر اب وہ اس قرآن کے منکر ہوگئے سو وہ عنقریب اپنا انجام جان لیں گے ۔
اور بے شک ہمارا فرمان ہمارے بھیجے ہوئے بندوں یعنی رسولوں کے حق میں پہلے صادر ہوچکا ہے ۔
کہ بے شک وہی مدد یافتہ لوگ ہیں ۔
اور بے شک ہمارا لشکر ہی غالب ہونے والا ہے ۔
پس ایک وقت تک آپ ان سے توجہ ہٹا لیجئے ۔
اور انہیں برابر دیکھتے رہئیے سو وہ عنقریب اپنا انجام دیکھ لیں گے ۔
اور کیا یہ ہمارے عذاب میں جلدی کے خواہش مند ہیں ۔
پھر جب وہ عذاب ان کے سامنے اترے گا تو ان کی صبح کیا ہی بری ہوگی جنہیں ڈرایا گیا تھا ۔
پس آپ ان سے تھوڑی مدت تک توجہ ہٹا ئے رکھئے ۔
اور انہیں برابر دیکھتے رہئیے ، سو وہ عنقریب اپنا انجام دیکھ لیں گے ۔
آپ کا رب ، جو عزت کا مالک ہے ان باتوں سے پاک ہے جو وہ بیان کرتے ہیں ۔
اور تمام رسولوں پر سلام ہو ۔
اور سب تعریفیں اﷲ ہی کے لئے ہیں جو تمام جہانوں کا رب ہے ۔
ص حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ، ذکر والے قرآن کی قسم ۔
بلکہ کافر لوگ ناحق حمیت و تکبر میں اور ہمارے نبی صلی اللہ علیہ وآلہ وسلم کی مخالفت و عداوت میں مبتلا ہیں ۔
ہم نے کتنی ہی امتوں کو ان سے پہلے ہلاک کر دیا تو وہ عذاب کو دیکھ کر پکارنے لگے حالانکہ اب خلاصی اور رہائی کا وقت نہیں رہا تھا ۔
اور انہوں نے اس بات پر تعجب کیا کہ ان کے پاس ان ہی میں سے ایک ڈر سنانے والا آگیا ہے ۔ اور کفار کہنے لگے : یہ جادوگر ہے ، بہت جھوٹا ہے ۔
کیا اس نے سب معبودوں کو ایک ہی معبود بنا رکھا ہے ؟ بے شک یہ تو بڑی ہی عجیب بات ہے ۔
اور ان کے سردار ابوطالب کے گھر میں نبی اکرم صلی اللہ علیہ وآلہ وسلم کی مجلس سے اٹھ کر چل کھڑے ہوئے باقی لوگوں سے یہ کہتے ہوئے کہ تم بھی چل پڑو ، اور اپنے معبودوں کی پرستش پر ثابت قدم رہو ، یہ ضرور ایسی بات ہے جس میں کوئی غرض اور مراد ہے ۔
ہم نے اس عقیدۂ توحید کو آخری ملت نصرانی یا مذہب قریش میں بھی نہیں سنا ، یہ صرف خود ساختہ جھوٹ ہے ۔
کیا ہم سب میں سے اسی پر یہ ذکر یعنی قرآن اتارا گیا ہے ؟ بلکہ وہ میرے ذکر کی نسبت شک میں گرفتار ہیں ، بلکہ انہوں نے ابھی میرے عذاب کا مزہ نہیں چکھا ۔
کیا ان کے پاس آپ کے رب کی رحمت کے خزانے ہیں جو غالب ہے بہت عطا فرمانے والا ہے ؟ ۔
یا ان کے پاس آسمانوں اور زمین کی اور جو کچھ ان دونوں کے درمیان ہے اس کی بادشاہت ہے ؟ اگر ہے تو انہیں چاہئے کہ رسیاں باندھ کر آسمان پر چڑھ جائیں ۔
کفار کے لشکروں میں سے یہ ایک حقیر سا لشکر ہے جو اسی جگہ شکست خوردہ ہونے والا ہے ۔
ان سے پہلے قوم نوح نے اور عاد نے اور بڑی مضبوط حکومت والے یا میخوں سے اذیت دینے والے فرعون نے بھی جھٹلایا تھا ۔
اور ثمود نے اور قوم لوط نے اور ایکہ بن کے رہنے والوں نے یعنی قوم شعیب نے بھی جھٹلایا تھا ، یہی وہ بڑے لشکر تھے ۔
ان میں سے ہر ایک گروہ نے رسولوں کو جھٹلایا تو ان پر میرا عذاب واجب ہو گیا ۔
اور یہ سب لوگ ایک نہایت سخت آواز چنگھاڑ کا انتظار کر رہے ہیں جس میں کچھ بھی توقف نہ ہوگا ۔
اور وہ کہتے ہیں : اے ہمارے رب ! روز حساب سے پہلے ہی ہمارا حصہ ہمیں جلد دے دے ۔
اے حبیب مکرم ! جو کچھ وہ کہتے ہیں آپ اس پر صبر جاری رکھیئے اور ہمارے بندے داؤد علیہ السلام کا ذکر کریں جو بڑی قوت والے تھے ، بے شک وہ ہماری طرف بہت رجوع کرنے والے تھے ۔
بے شک ہم نے پہاڑوں کو ان کے زیر فرمان کر دیا تھا ، جو ان کے ساتھ مل کر شام کو اور صبح کو تسبیح کیا کرتے تھے ۔
اور پرندوں کو بھی جو ان کے پاس جمع رہتے تھے ، ہر ایک ان کی طرف اطاعت کے لئے رجوع کرنے والا تھا ۔
اور ہم نے ان کے ملک و سلطنت کو مضبوط کر دیا تھا اور ہم نے انہیں حکمت و دانائی اور فیصلہ کن انداز خطاب عطا کیا تھا ۔
اور کیا آپ کے پاس جھگڑنے والوں کی خبر پہنچی ؟ جب وہ دیوار پھاند کر داؤد علیہ السلام کی عبادت گاہ میں داخل ہو گئے ۔
جب وہ داؤد علیہ السلام کے پاس اندر آگئے تو وہ ان سے گھبرائے ، انہوں نے کہا : گھبرائیے نہیں ، ہم ایک مقدمہ میں دو فریق ہیں ، ہم میں سے ایک نے دوسرے پر زیادتی کی ہے ۔ آپ ہمارے درمیان حق و انصاف کے ساتھ فیصلہ کر دیں اور حد سے تجاوز نہ کریں اور ہمیں سیدھی راہ کی طرف رہبری کر دیں ۔
بے شک یہ میرا بھائی ہے ، اس کی ننانوے دنبیاں ہیں اور میرے پاس ایک ہی دنبی ہے ، پھر کہتا ہے یہ بھی میرے حوالہ کر دو اور گفتگو میں بھی مجھے دبا لیتا ہے ۔
داؤد علیہ السلام نے کہا : تمہاری دنبی کو اپنی دنبیوں سے ملانے کا سوال کر کے اس نے تم سے زیادتی کی ہے اور بیشک اکثر شریک ایک دوسرے پر زیادتی کرتے ہیں سوائے ان لوگوں کے جو ایمان لائے اور نیک عمل کئے ، اور ایسے لوگ بہت کم ہیں ۔ اور داؤد علیہ السلام نے خیال کیا کہ ہم نے اس مقدمہ کے ذریعہ ان کی آزمائش کی ہے ، سو انہوں نے اپنے رب سے مغفرت طلب کی اور سجدہ میں گر پڑے اور توبہ کی ۔
تو ہم نے ان کو معاف فرما دیا ، اور بے شک ان کے لئے ہماری بارگاہ میں قرب خاص ہے اور آخرت میں اعلیٰ مقام ہے ۔
اے داؤد ! بے شک ہم نے آپ کو زمین میں اپنا نائب بنایا سو تم لوگوں کے درمیان حق و انصاف کے ساتھ فیصلے یا حکومت کیا کرو اور خواہش کی پیروی نہ کرنا ورنہ یہ پیروی تمہیں راہ خدا سے بھٹکا دے گی ، بے شک جو لوگ اﷲ کی راہ سے بھٹک جاتے ہیں ان کے لئے سخت عذاب ہے اس وجہ سے کہ وہ یوم حساب کو بھول گئے ۔
اور ہم نے آسمانوں کو اور زمین کو اور جو کائنات دونوں کے درمیان ہے اسے بے مقصد و بے مصلحت نہیں بنایا ۔ یہ بے مقصد یعنی اتفاقیہ تخلیق کافر لوگوں کا خیال و نظریہ ہے ۔ سو کافر لوگوں کے لئے آتش دوزخ کی ہلاکت ہے ۔
کیا ہم ان لوگوں کو جو ایمان لائے اور اعمال صالحہ بجا لائے ان لوگوں جیسا کر دیں گے جو زمین میں فساد بپا کرنے والے ہیں یا ہم پرہیزگاروں کو بدکرداروں جیسا بنا دیں گے ۔
یہ کتاب برکت والی ہے جسے ہم نے آپ کی طرف نازل فرمایا ہے تاکہ دانش مند لوگ اس کی آیتوں میں غور و فکر کریں اور نصیحت حاصل کریں ۔
اور ہم نے داؤد علیہ السلام کو فرزند سلیمان علیہ السلام بخشا ، وہ کیا خوب بندہ تھا ، بے شک وہ بڑی کثرت سے توبہ کرنے والا ہے ۔
جب ان کے سامنے شام کے وقت نہایت سبک رفتار عمدہ گھوڑے پیش کئے گئے ۔
تو انہوں نے انابۃ کہا : میں مال یعنی گھوڑوں کی محبت کو اپنے رب کے ذکر سے بھی زیادہ پسند کر بیٹھا ہوں یہاں تک کہ سورج رات کے پردے میں چھپ گیا ۔
انہوں نے کہا : ان گھوڑوں کو میرے پاس واپس لاؤ ، تو انہوں نے تلوار سے ان کی پنڈلیاں اور گردنیں کاٹ ڈالیں یوں اپنی محبت کو اﷲ کے تقرب کے لئے ذبح کر دیا ۔
اور بے شک ہم نے سلیمان علیہ السلام کی بھی آزمائش کی اور ہم نے ان کے تخت پر ایک عجیب الخلقت جسم ڈال دیا پھر انہوں نے دوبارہ سلطنت پا لی ۔
عرض کیا : اے میرے پروردگار ! مجھے بخش دے ، اور مجھے ایسی حکومت عطا فرما کہ میرے بعد کسی کو میسر نہ ہو ، بیشک تو ہی بڑا عطا فرمانے والا ہے ۔
پھر ہم نے ان کے لئے ہوا کو تابع کر دیا ، وہ ان کے حکم سے نرم نرم چلتی تھی جہاں کہیں بھی وہ پہنچنا چاہتے ۔
اور کل جنات و شیاطین بھی ان کے تابع کر دیئے اور ہر معمار اور غوطہ زن بھی ۔
اور دوسرے جنات بھی جو زنجیروں میں جکڑے ہوئے تھے ۔
ارشاد ہوا : یہ ہماری عطا ہے خواہ دوسروں پر احسان کرو یا اپنے تک روکے رکھو دونوں حالتوں میں کوئی حساب نہیں ۔
اور بے شک ان کے لئے ہماری بارگاہ میں خصوصی قربت اور آخرت میں عمدہ مقام ہے ۔
اور ہمارے بندے ایوب علیہ السلام کا ذکر کیجئے جب انہوں نے اپنے رب کو پکارا کہ مجھے شیطان نے بڑی اذیت اور تکلیف پہنچائی ہے ۔
ارشاد ہوا : تم اپنا پاؤں زمین پر مارو ، یہ پانی کا ٹھنڈا چشمہ ہے نہانے کے لئے اور پینے کے لئے ۔
اور ہم نے ان کو ان کے اہل و عیال اور ان کے ساتھ ان کے برابر مزید اہل و عیال عطا کر دیئے ، ہماری طرف سے خصوصی رحمت کے طور پر ، اور دانش مندوں کے لئے نصیحت کے طور پر ۔
اے ایوب ! تم اپنے ہاتھ میں سو تنکوں کی جھاڑو پکڑ لو اور اپنی قسم پوری کرنے کے لئے اس سے ایک بار اپنی زوجہ کو مارو اور قسم نہ توڑو ، بے شک ہم نے اسے ثابت قدم پایا ، ایوب علیہ السلام کیا خوب بندہ تھا ، بے شک وہ ہماری طرف بہت رجوع کرنے والا تھا ۔
اور ہمارے بندوں ابراہیم اور اسحاق اور یعقوب علیھم السلام کا ذکر کیجئے جو بڑی قوت والے اور نظر والے تھے ۔
بے شک ہم نے ان کو آخرت کے گھر کی یاد کی خاص خصلت کی وجہ سے چن لیا تھا ۔
اور بے شک وہ ہمارے حضور بڑے منتخب و برگزیدہ اور پسندیدہ بندوں میں سے تھے ۔
اور آپ اسماعیل اور الیسع اور ذوالکفل علیھم السلام کا بھی ذکر کیجئے ، اور وہ سارے کے سارے چنے ہوئے لوگوں میں سے تھے ۔
یہ وہ ذکر ہے جس کا بیان اس سورت کی پہلی آیت میں ہے ، اور بے شک پرہیزگاروں کے لئے عمدہ ٹھکانا ہے ۔
جو دائمی اقامت کے لئے باغات عدن ہیں جن کے دروازے ان کے لئے کھلے ہوں گے ۔
وہ اس میں مسندوں پر تکیے لگائے بیٹھے ہوں گے اس میں وقفے وقفے سے بہت سے عمدہ پھل اور میوے اور لذیذ شربت طلب کرتے رہیں گے ۔
اور ان کے پاس نیچی نگاہوں والی باحیا ہم عمر حوریں ہوں گی ۔
یہ وہ نعمتیں ہیں جن کا روز حساب کے لئے تم سے وعدہ کیا جاتا ہے ۔
بیشک یہ ہماری بخشش ہے اسے کبھی بھی ختم نہیں ہونا ۔
یہ تو مومنوں کے لئے ہے ، اور بے شک سرکشوں کے لئے بہت ہی برا ٹھکانا ہے ۔
وہ دوزخ ہے ، اس میں وہ داخل ہوں گے ، سو بہت ہی برا بچھونا ہے ۔
یہ عذاب ہے پس انہیں یہ چکھنا چاہئے کھولتا ہوا پانی ہے اور پیپ ہے ۔
اور اسی شکل میں اور بھی طرح طرح کا عذاب ہے ۔
دوزخ کے داروغے یا پہلے سے موجود جہنمی کہیں گے : یہ ایک اور فوج ہے جو تمہارے ساتھ جہنم میں گھستی چلی آرہی ہے ، انہیں کوئی خوش آمدید نہیں ، بیشک وہ بھی دوزخ میں داخل ہونے والے ہیں ۔
وہ آنے والے کہیں گے : بلکہ تم ہی ہو کہ تمہیں کوئی فراخی نصیب نہ ہو ، تم ہی نے یہ کفر اور عذاب ہمارے سامنے پیش کیا ، سو یہ بری قرارگاہ ہے ۔
وہ کہیں گے : اے ہمارے رب ! جس نے یہ کفر یا عذاب ہمارے لئے پیش کیا تھا تو اسے دوزخ میں دوگنا عذاب بڑھا دے ۔
اور وہ کہیں گے : ہمیں کیا ہوگیا ہے ہم ان اشخاص کو یہاں نہیں دیکھتے جنہیں ہم برے لوگوں میں شمار کرتے تھے ۔
کیا ہم ان کا ناحق مذاق اڑاتے تھے یا ہماری آنکھیں انہیں پہچاننے سے چوک گئی تھیں یہ عمار ، خباب ، صہیب ، بلال اور سلمان رضی اللہ عنھما جیسے فقراء اور درویش تھے ۔
بے شک یہ اہل جہنم کا آپس میں جھگڑنا یقینا حق ہے ۔
فرما دیجئے : میں تو صرف ڈر سنانے والا ہوں ، اور اﷲ کے سوا کوئی معبود نہیں جو یکتا سب پر غالب ہے ۔
آسمانوں اور زمین کا اور جو کائنات ان دونوں کے درمیان ہے سب کا رب ہے بڑی عزت والا ، بڑا بخشنے والا ہے ۔
فرما دیجئے : وہ قیامت بہت بڑی خبر ہے ۔
تم اس سے منہ پھیرے ہوئے ہو ۔
مجھے تو ازخود عالم بالا کی جماعت ملائکہ کی کوئی خبر نہ تھی جب وہ تخلیق آدم کے بارے میں بحث و تمحیص کر رہے تھے ۔
مجھے تو اﷲ کی طرف سے وحی کی جاتی ہے مگر یہ کہ میں صاف صاف ڈر سنانے والا ہوں ۔
وہ وقت یاد کیجئے جب آپ کے رب نے فرشتوں سے فرمایا کہ میں گیلی مٹی سے ایک پیکر بشریت پیدا فرمانے والا ہوں ۔
پھر جب میں اس کے ظاہر کو درست کر لوں اور اس کے باطن میں اپنی نورانی روح پھونک دوں تو تم اس کی تعظیم کے لئے سجدہ کرتے ہوئے گر پڑنا ۔
پس سب کے سب فرشتوں نے اکٹھے سجدہ کیا ۔
سوائے ابلیس کے ، اس نے شان نبوت کے سامنے تکبر کیا اور کافروں میں سے ہوگیا ۔
اﷲ نے ارشاد فرمایا : اے ابلیس ! تجھے کس نے اس ہستی کو سجدہ کرنے سے روکا ہے جسے میں نے خود اپنے دست کرم سے بنایا ہے ، کیا تو نے اس سے تکبر کیا یا تو بزعم خویش بلند رتبہ بنا ہوا تھا ۔
اس نے نبی کے ساتھ اپنا موازنہ کرتے ہوئے کہا کہ میں اس سے بہتر ہوں ، تو نے مجھے آگ سے بنایا ہے اور تو نے اسے مٹی سے بنایا ہے ۔
ارشاد ہوا : سو تو اس گستاخئ نبوت کے جرم میں یہاں سے نکل جا ، بے شک تو مردود ہے ۔
اور بے شک تجھ پر قیامت کے دن تک میری لعنت رہے گی ۔
اس نے کہا : اے پروردگار ! پھر مجھے اس دن تک زندہ رہنے کی مہلت دے جس دن لوگ قبروں سے اٹھائے جائیں گے ۔
ارشاد ہوا : جا بے شک تو مہلت والوں میں سے ہے ۔
اس وقت کے دن تک جو مقرر اور معلوم ہے ۔
اس نے کہا : سو تیری عزت کی قسم ! میں ان سب لوگوں کو ضرور گمراہ کرتا رہوں گا ۔
سوائے تیرے ان بندوں کے جو چنیدہ و برگزیدہ ہیں ۔
ارشاد ہوا : پس حق یہ ہے اور میں حق ہی کہتا ہوں ۔
کہ میں تجھ سے اور جو لوگ تیری گستاخانہ سوچ کی پیروی کریں گے ان سب سے دوزخ کو بھر دوں گا ۔
فرما دیجئے : میں تم سے اس حق کی تبلیغ پر کوئی معاوضہ طلب نہیں کرتا اور نہ میں تکلف کرنے والوں میں سے ہوں ۔
یہ قرآن تو سارے جہان والوں کے لئے نصیحت ہی ہے ۔
اور تمہیں تھوڑے ہی وقت کے بعد خود اس کا حال معلوم ہو جائے گا ۔
اس کتاب کا اتارا جانا اﷲ کی طرف سے ہے جو بڑی عزت والا ، بڑی حکمت والا ہے ۔
بے شک ہم نے آپ کی طرف یہ کتاب حق کے ساتھ نازل کی ہے تو آپ اﷲ کی عبادت اس کے لئے طاعت و بندگی کو خالص رکھتے ہوئے کیا کریں ۔
لوگوں سے کہہ دیں : سن لو ! طاعت و بندگی خالصۃ اﷲ ہی کے لئے ہے ، اور جن کفار نے اﷲ کے سوا بتوں کو دوست بنا رکھا ہے ، وہ اپنی بت پرستی کے جھوٹے جواز کے لئے یہ کہتے ہیں کہ ہم ان کی پرستش صرف اس لئے کرتے ہیں کہ وہ ہمیں اﷲ کا مقرب بنا دیں ، بے شک اﷲ ان کے درمیان اس چیز کا فیصلہ فرما دے گا جس میں وہ اختلاف کرتے ہیں ، یقینا اﷲ اس شخص کو ہدایت نہیں فرماتا جو جھوٹا ہے ، بڑا ناشکر گزار ہے ۔
اگر اﷲ ارادہ فرماتا کہ اپنے لئے اولاد بنائے تو اپنی مخلوق میں سے جسے چاہتا منتخب فرما لیتا ، وہ پاک ہے ، وہی اﷲ ہے جو یکتا ہے سب پر غالب ہے ۔
اس نے آسمانوں اور زمین کو صحیح تدبیر کے ساتھ پیدا فرمایا ۔ وہ رات کو دن پر لپیٹتا ہے اور دن کو رات پر لپیٹتا ہے اور اسی نے سورج اور چاند کو ایک نظام میں مسخر کر رکھا ہے ، ہر ایک ستارہ اور سیارہ مقرر وقت کی حد تک اپنے مدار میں چلتا ہے ، خبردار ! وہی پورے نظام پر غالب ، بڑا بخشنے والا ہے ۔
اس نے تم سب کو ایک حیاتیاتی خلیہ سے پیدا فرمایا پھر اس سے اسی جیسا جوڑ بنایا پھر اس نے تمہارے لئے آٹھ جاندار جانور مہیا کئے ، وہ تمہاری ماؤں کے رحموں میں ایک تخلیقی مرحلہ سے اگلے تخلیقی مرحلہ میں ترتیب کے ساتھ تمہاری تشکیل کرتا ہے اس عمل کو تین قسم کے تاریک پردوں میں مکمل فرماتا ہے ، یہی تمہارا پروردگار ہے جو سب قدرت و سلطنت کا مالک ہے ، اس کے سوا کوئی معبود نہیں ، پھر تخلیق کے یہ مخفی حقائق جان لینے کے بعد بھی تم کہاں بہکے پھرتے ہو ۔
اگر تم کفر کرو تو بے شک اللہ تم سے بے نیاز ہے اور وہ اپنے بندوں کے لئے کفر و ناشکری پسند نہیں کرتا ، اور اگر تم شکرگزاری کرو تو اسے تمہارے لئے پسند فرماتا ہے ، اور کوئی بوجھ اٹھانے والا کسی دوسرے کا بوجھ نہیں اٹھائے گا ، پھر تمہیں اپنے رب کی طرف لوٹنا ہے پھر وہ تمہیں ان کاموں سے خبردار کر دے گا جو تم کرتے رہے تھے ، بے شک وہ سینوں کی پوشیدہ باتوں کو بھی خوب جاننے والا ہے ۔
اور جب انسان کو کوئی تکلیف پہنچتی ہے تو وہ اپنے رب کو اسی کی طرف رجوع کرتے ہوئے پکارتا ہے ، پھر جب اللہ اسے اپنی جانب سے کوئی نعمت بخش دیتا ہے تو وہ اس تکلیف کو بھول جاتا ہے جس کے لئے وہ پہلے دعا کیا کرتا تھا اور پھر اللہ کے لئے بتوں کو شریک ٹھہرانے لگتا ہے تاکہ دوسرے لوگوں کو بھی اس کی راہ سے بھٹکا دے ، فرما دیجئے : اے کافر ! تو اپنے کفر کے ساتھ تھوڑا سا ظاہری فائدہ اٹھا لے ، تو بے شک دوزخیوں میں سے ہے ۔
بھلا یہ مشرک بہتر ہے یا وہ مومن جو رات کی گھڑیوں میں سجود اور قیام کی حالت میں عبادت کرنے والا ہے ، آخرت سے ڈرتا رہتا ہے اور اپنے رب کی رحمت کی امید رکھتا ہے ، فرما دیجئے : کیا جو لوگ علم رکھتے ہیں اور جو لوگ علم نہیں رکھتے سب برابر ہوسکتے ہیں ؟ بس نصیحت تو عقل مند لوگ ہی قبول کرتے ہیں ۔
محبوب ! میری طرف سے فرما دیجئے : اے میرے بندو ! جو ایمان لائے ہو اپنے رب کا تقوٰی اختیار کرو ۔ ایسے ہی لوگوں کے لئے جو اس دنیا میں صاحبان احسان ہوئے ، بہترین صلہ ہے ، اور اللہ کی سرزمین کشادہ ہے ، بلاشبہ صبر کرنے والوں کو ان کا اجر بے حساب انداز سے پورا کیا جائے گا ۔
فرما دیجئے : مجھے حکم دیا گیا ہے کہ میں اللہ کی عبادت ، اپنی طاعت و بندگی کو اس کے لئے خالص رکھتے ہوئے سر انجام دوں ۔
اور مجھے یہ بھی حکم دیا گیا تھا کہ میں اس کی مخلوقات میں سب سے پہلا مسلمان بنوں ۔
فرما دیجئے : اگر میں اپنے رب کی نافرمانی کروں تو میں زبردست دن کے عذاب سے ڈرتا ہوں ۔
فرما دیجئے : میں صرف اللہ کی عبادت کرتا ہوں ، اپنے دین کو اسی کے لئے خالص رکھتے ہوئے ۔
سو تم اللہ کے سوا جس کی چاہو پوجا کرو ، فرما دیجئے : بے شک نقصان اٹھانے والے وہی لوگ ہیں جنہوں نے قیامت کے دن اپنی جانوں کو اور اپنے گھر والوں کو خسارہ میں ڈالا ۔ یاد رکھو یہی کھلا نقصان ہے ۔
ان کے لئے ان کے اوپر بھی آگ کے بادل سائبان بنے ہوں گے اور ان کے نیچے بھی آگ کے فرش ہوں گے ، یہ وہ عذاب ہے جس سے اللہ اپنے بندوں کو ڈراتا ہے ، اے میرے بندو ! بس مجھ سے ڈرتے رہو ۔
اور جو لوگ بتوں کی پرستش کرنے سے بچے رہے اور اللہ کی طرف جھکے رہے ، ان کے لئے خوشخبری ہے ، پس آپ میرے بندوں کو بشارت دے دیجئے ۔
جو لوگ بات کو غور سے سنتے ہیں ، پھر اس کے بہتر پہلو کی اتباع کرتے ہیں یہی وہ لوگ ہیں جنہیں اللہ نے ہدایت فرمائی ہے اور یہی لوگ عقل مند ہیں ۔
بھلا جس شخص پر عذاب کا حکم ثابت ہو چکا ، تو کیا آپ اس شخص کو بچا سکتے ہیں جو دائمی دوزخی ہو چکا ہو ۔
لیکن جو لوگ اپنے رب سے ڈرتے ہیں ان کے لئے جنت میں بلند محلات ہوں گے جن کے اوپر بھی بالاخانے بنائے گئے ہوں گے ، ان کے نیچے سے نہریں رواں ہوں گی ۔ یہ اللہ کا وعدہ ہے ، اللہ وعدہ کی خلاف ورزی نہیں کرتا ۔
اے انسان ! کیا تو نے نہیں دیکھا کہ اللہ نے آسمان سے پانی برسایا ، پھر زمین میں اس کے چشمے رواں کیے ، پھر اس کے ذریعے کھیتی پیدا کرتا ہے جس کے رنگ جداگانہ ہوتے ہیں ، پھر وہ تیار ہوکر خشک ہو جاتی ہے ، پھر پکنے کے بعد تو اسے زرد دیکھتا ہے ، پھر وہ اسے چورا چورا کر دیتا ہے ، بے شک اس میں عقل والوں کے لئے نصیحت ہے ۔
بھلا اللہ نے جس شخص کا سینہ اسلام کے لئے کھول دیا ہو تو وہ اپنے رب کی طرف سے نور پر فائز ہوجاتا ہے ، اس کے برعکس پس ان لوگوں کے لئے ہلاکت ہے جن کے دل اللہ کے ذکر کے فیض سے محروم ہو کر سخت ہوگئے ، یہی لوگ کھلی گمراہی میں ہیں ۔
اللہ ہی نے بہترین کلام نازل فرمایا ہے ،
جو ایک کتاب ہے جس کی باتیں نظم اور معانی میں ایک دوسرے سے ملتی جلتی ہیں جس کی آیتیں بار بار دہرائی گئی ہیں ،
جس سے ان لوگوں کے جسموں کے رونگٹے کھڑے ہوجاتے ہیں جو اپنے رب سے ڈرتے ہیں ،
پھر ان کی جلدیں اور دل نرم ہو جاتے ہیں اور رقت کے ساتھ اللہ کے ذکر کی طرف محو ہو جاتے ہیں ۔
یہ اللہ کی ہدایت ہے وہ جسے چاہتا ہے اس کے ذریعے رہنمائی فرماتا ہے ۔
اور اللہ جسے گمراہ کر دیتا یعنی گمراہ چھوڑ دیتا ہے تو اس کے لئے کوئی ہادی نہیں ہوتا ۔
بھلا وہ شخص جو قیامت کے دن آگ کے برے عذاب کو اپنے چہرے سے روک رہا ہوگا کیونکہ اس کے دونوں ہاتھ بندھے ہونگے ، اس کا کیا حال ہوگا ؟ اور ایسے ظالموں سے کہا جائے گا : ان بداعمالیوں کا مزہ چکھو جو تم انجام دیا کرتے تھے ۔
ایسے لوگوں نے جو ان سے پہلے تھے رسولوں کو جھٹلایا تھا سو ان پر ایسی جگہ سے عذاب آپہنچا کہ انہیں کچھ شعور ہی نہ تھا ۔
پس اللہ نے انہیں دنیا کی زندگی میں ہی ذلت و رسوائی کا مزہ چکھا دیا اور یقینا آخرت کا عذاب کہیں بڑا ہے ، کاش وہ جانتے ہوتے ۔
اور درحقیقت ہم نے لوگوں کے سمجھانے کے لئے اس قرآن میں ہر طرح کی مثال بیان کر دی ہے تاکہ وہ نصیحت حاصل کر سکیں ۔
قرآن عربی زبان میں ہے جو سب زبانوں سے زیادہ صاف اور بلیغ ہے جس میں ذرا بھی کجی نہیں ہے تاکہ وہ تقوٰی اختیار کریں ۔
اللہ نے ایک مثال بیان فرمائی ہے ایسے غلام شخص کی جس کی ملکیت میں کئی ایسے لوگ شریک ہوں جو بداخلاق بھی ہوں اور باہم جھگڑالو بھی ۔ اور دوسری طرف ایک ایسا شخص ہو جو صرف ایک ہی فرد کا غلام ہو ، کیا یہ دونوں اپنے حالات کے لحاظ سے یکساں ہوسکتے ہیں ؟ ہرگز نہیں ساری تعریفیں اللہ ہی کے لئے ہیں ، بلکہ ان میں سے اکثر لوگ حقیقت توحید کو نہیں جانتے ۔
اے حبیب مکرم ! بے شک آپ کو تو موت صرف ذائقہ چکھنے کے لئے آنی ہے اور وہ یقینا دائمی ہلاکت کے لئے مردہ ہو جائیں گے پھر دونوں موتوں کا فرق دیکھنے والا ہوگا ۔ ۔
پھر بلاشبہ تم لوگ قیامت کے دن اپنے رب کے حضور باہم جھگڑا کروگے ایک گروہ دوسرے کو کہے گا کہ ہمیں مقام نبوت اور شان رسالت کو سمجھنے سے تم نے روکا تھا ، وہ کہیں گے : نہیں تم خود ہی بدبخت اور گمراہ تھے ۔
سو اس شخص سے بڑھ کر ظالم کون ہے جو اللہ پر جھوٹ باندھے اور سچ کو جھٹلائے جبکہ وہ اس کے پاس آچکا ہو ، کیا کافروں کا ٹھکانا دوزخ میں نہیں ہے ۔
اور جو شخص سچ لے کر آیا اور جس نے اس کی تصدیق کی وہی لوگ ہی تو متقی ہیں ۔
ان کے لئے وہ سب نعمتیں ان کے رب کے پاس موجود ہیں جن کی وہ خواہش کریں گے ، یہی محسنوں کی جزا ہے ۔
تاکہ اللہ ان کی خطاؤں کو جو انہوں نے کیں ان سے دور کر دے اور انہیں ان کا ثواب ان نیکیوں کے بدلہ میں عطا فرمائے جو وہ کیا کرتے تھے ۔
کیا اللہ اپنے بندۂ مقرب نبی مکرم صلی اللہ علیہ وآلہ وسلم کو کافی نہیں ہے ؟ اور یہ کفار آپ کو اللہ کے سوا ان بتوں سے جن کی یہ پوجا کرتے ہیں ڈراتے ہیں ، اور جسے اللہ اس کے قبول حق سے انکار کے باعث گمراہ ٹھہرا دے تو اسے کوئی ہدایت دینے والا نہیں ۔
اور جسے اللہ ہدایت سے نواز دے تو اسے کوئی گمراہ کرنے والا نہیں ۔ کیا اللہ بڑا غالب ، انتقام لینے والا نہیں ہے ۔
اور اگر آپ ان سے دریافت فرمائیں کہ آسمانوں اور زمین کو کس نے پیدا کیا تو وہ ضرور کہیں گے : اللہ نے ، آپ فرما دیجئے : بھلا یہ بتاؤ کہ جن بتوں کو تم اللہ کے سوا پوجتے ہو اگر اللہ مجھے کوئی تکلیف پہنچانا چاہے تو کیا وہ بت اس کی بھیجی ہوئی تکلیف کو دور کرسکتے ہیں یا وہ مجھے رحمت سے نوازنا چاہے تو کیا وہ بت اس کی بھیجی ہوئی رحمت کو روک سکتے ہیں ، فرما دیجئے : مجھے اللہ کافی ہے ، اسی پر توکل کرنے والے بھروسہ کرتے ہیں ۔
فرما دیجئے : اے میری قوم ! تم اپنی جگہ عمل کئے جاؤ میں اپنی جگہ عمل کر رہا ہوں ، پھر عنقریب تم انجام کو جان لو گے ۔
کہ کس پر عذاب آتا ہے جو اسے رسوا کر دے گا اور اس پر ہمیشہ قائم رہنے والا عذاب اترے گا ۔
بیشک ہم نے آپ پر لوگوں کی رہنمائی کے لئے حق کے ساتھ کتاب اتاری ، سو جس نے ہدایت پائی تو اپنے ہی فائدے کے لئے اور جو گمراہ ہوا تو اپنے ہی نقصان کے لئے گمراہ ہوا اور آپ ان کے ذمہ دار نہیں ہیں ۔
اللہ جانوں کو ان کی موت کے وقت قبض کر لیتا ہے اور ان جانوں کو جنہیں موت نہیں آئی ہے ان کی نیند کی حالت میں ، پھر ان کو روک لیتا ہے جن پر موت کا حکم صادر ہو چکا ہو اور دوسری جانوں کو مقررہ وقت تک چھوڑے رکھتا ہے ۔ بے شک اس میں ان لوگوں کے لئے نشانیاں ہیں جو غور و فکر کرتے ہیں ۔
کیا انہوں نے اللہ کے اذن کے خلاف بتوں کو سفارشی بنا رکھا ہے ؟ فرما دیجئے : اگرچہ وہ کسی چیز کے مالک بھی نہ ہوں اور ذی عقل بھی نہ ہوں ۔
فرما دیجئے : سب شفاعت کا اذن اللہ ہی کے اختیار میں ہے جو اس نے اپنے مقربین کے لئے مخصوص کر رکھا ہے ، آسمانوں اور زمین کی سلطنت بھی اسی کی ہے ، پھر تم اسی کی طرف لوٹائے جاؤ گے ۔
اور جب تنہا اللہ ہی کا ذکر کیا جاتا ہے تو ان لوگوں کے دل گھٹن اور کراہت کا شکار ہو جاتے ہیں جو آخرت پر یقین نہیں رکھتے ، اور جب اللہ کے سوا ان بتوں کا ذکر کیا جاتا ہے جنہیں وہ پوجتے ہیں تو وہ اچانک خوش ہو جاتے ہیں ۔
آپ عرض کیجئے : اے اللہ ! آسمانوں اور زمین کو عدم سے وجود میں لانے والے ! غیب اور ظاہر کا علم رکھنے والے ! تو ہی اپنے بندوں کے درمیان ان امور کا فیصلہ فرمائے گا جن میں وہ اختلاف کیا کرتے تھے ۔
اور اگر ظالموں کو وہ سب کا سب مال و متاع میسر ہو جائے جو روئے زمین میں ہے اور اس کے ساتھ اس کے برابر اور بھی مل جائے تو وہ اسے قیامت کے دن برے عذاب سے نجات پانے کے بدلے میں دے ڈالیں گے ، اور اللہ کی طرف سے ان کے لئے وہ عذاب ظاہر ہوگا جس کا وہ گمان بھی نہیں کرتے تھے ۔
اور ان کے لئے وہ سب برائیاں ظاہر ہو جائیں گی جو انہوں نے کما رکھی ہیں اور انہیں وہ عذاب گھیر لے گا جس کا وہ مذاق اڑایا کرتے تھے ۔
پھر جب انسان کو کوئی تکلیف پہنچتی ہے تو ہمیں پکارتا ہے پھر جب ہم اسے اپنی طرف سے کوئی نعمت بخش دیتے ہیں تو کہنے لگتا ہے کہ یہ نعمت تو مجھے میرے علم و تدبیر کی بنا پر ملی ہے ، بلکہ یہ آزمائش ہے مگر ان میں سے اکثر لوگ نہیں جانتے ۔
فی الواقع یہ باتیں وہ لوگ بھی کیا کرتے تھے جو ان سے پہلے تھے ، سو جو کچھ وہ کماتے رہے ان کے کسی کام نہ آسکا ۔
تو انہیں وہ برائیاں آپہنچیں جو انہوں نے کما رکھی تھیں ، اور ان لوگوں میں سے جو ظلم کر رہے ہیں انہیں بھی عنقریب وہ برائیاں آپہنچیں گی جو انہوں نے کما رکھی ہیں ، اور وہ اللہ کو عاجز نہیں کرسکتے ۔
اور کیا وہ نہیں جانتے کہ اللہ جس کے لئے چاہتا ہے رزق کشادہ فرما دیتا ہے اور جس کے لئے چاہتا ہے تنگ کر دیتا ہے ، بے شک اس میں ایمان رکھنے والوں کے لئے نشانیاں ہیں ۔
آپ فرما دیجئے : اے میرے وہ بندو جنہوں نے اپنی جانوں پر زیادتی کر لی ہے ! تم اللہ کی رحمت سے مایوس نہ ہونا ، بے شک اللہ سارے گناہ معاف فرما دیتا ہے ، وہ یقینا بڑا بخشنے والا ، بہت رحم فرمانے والا ہے ۔
اور تم اپنے رب کی طرف توبہ و انابت اختیار کرو اور اس کے اطاعت گزار بن جاؤ قبل اس کے کہ تم پر عذاب آجائے پھر تمہاری کوئی مدد نہیں کی جائے گی ۔
اور اس بہترین کتاب کی پیروی کرو جو تمہارے رب کی طرف سے تمہاری جانب اتاری گئی ہے قبل اس کے کہ تم پر اچانک عذاب آجائے اور تمہیں خبر بھی نہ ہو ۔
ایسا نہ ہو کہ کوئی شخص کہنے لگے : ہائے افسوس ! اس کمی اور کوتاہی پر جو میں نے اللہ کے حق طاعت میں کی اور میں یقینا مذاق اڑانے والوں میں سے تھا ۔
یا کہنے لگے کہ اگر اللہ مجھے ہدایت دیتا تو میں ضرور پرہیزگاروں میں سے ہوتا ۔
یا عذاب دیکھتے وقت کہنے لگے کہ اگر ایک بار میرا دنیا میں لوٹنا ہو جائے تو میں نیکوکاروں میں سے ہو جاؤں ۔
رب فرمائے گا : ہاں ، بے شک میری آیتیں تیرے پاس آئی تھیں ، سو تو نے انہیں جھٹلا دیا ، اور تو نے تکبر کیا اور تو کافروں میں سے ہوگیا ۔
اور آپ قیامت کے دن ان لوگوں کو جنہوں نے اللہ پر جھوٹ بولا ہے دیکھیں گے کہ ان کے چہرے سیاہ ہوں گے ، کیا تکبر کرنے والوں کا ٹھکانا دوزخ میں نہیں ہے ؟ ۔
اور اللہ ایسے لوگوں کو جنہوں نے پرہیزگاری اختیار کی ہے ان کی کامیابی کے ساتھ نجات دے گا نہ انہیں کوئی برائی پہنچے گی اور نہ ہی وہ غمگین ہوں گے ۔
اللہ ہر چیز کا خالق ہے اور وہ ہر چیز پر نگہبان ہے ۔
اسی کے پاس آسمانوں اور زمین کی کنجیاں ہیں ، اور جن لوگوں نے اللہ کی آیتوں کے ساتھ کفر کیا وہی لوگ ہی خسارہ اٹھانے والے ہیں ۔
فرما دیجئے : اے جاہلو ! کیا تم مجھے غیر اللہ کی پرستش کرنے کا کہتے ہو ۔
اور فی الحقیقت آپ کی طرف یہ وحی کی گئی ہے اور ان پیغمبروں کی طرف بھی جو آپ سے پہلے مبعوث ہوئے تھے کہ اے انسان ! اگر تو نے شرک کیا تو یقینا تیرا عمل برباد ہو جائے گا اور تو ضرور نقصان اٹھانے والوں میں سے ہوگا ۔
بلکہ تو اللہ کی عبادت کر اور شکر گزاروں میں سے ہو جا ۔
اور انہوں نے اللہ کی قدر و تعظیم نہیں کی جیسے اس کی قدر و تعظیم کا حق تھا اور ساری کی ساری زمین قیامت کے دن اس کی مٹھی میں ہوگی اور سارے آسمانی کرے اس کے دائیں ہاتھ یعنی قبضۂ قدرت میں لپٹے ہوئے ہوں گے ، وہ پاک ہے اور ہر اس چیز سے بلند و برتر ہے جسے یہ لوگ شریک ٹھہراتے ہیں ۔
اور صور پھونکا جائے گا تو سب لوگ جو آسمانوں میں ہیں اور جو زمین میں ہیں بے ہوش ہو جائیں گے سوائے اس کے جسے اللہ چاہے گا ، پھر اس میں دوسرا صور پھونکا جائے گا ، سو وہ سب اچانک دیکھتے ہوئے کھڑے ہو جائیں گے ۔
اور زمین محشر اپنے رب کے نور سے چمک اٹھے گی اور ہر ایک کے اعمال کی کتاب رکھ دی جائے گی اور انبیاء کو اور گواہوں کو لایا جائے گا اور لوگوں کے درمیان حق و انصاف کے ساتھ فیصلہ کر دیا جائے گا اور ان پر کوئی ظلم نہیں کیا جائے گا ۔
اور ہر شخص کو اس کے اعمال کا پورا پورا بدلہ دیا جائے گا اور وہ خوب جانتا ہے جو کچھ وہ کرتے ہیں ۔
اور جن لوگوں نے کفر کیا ہے وہ دوزخ کی طرف گروہ درگروہ ہانکے جائیں گے ، یہاں تک کہ جب وہ اس جہنم کے پاس پہنچیں گے تو اس کے دروازے کھول دیئے جائیں گے اور اس کے داروغے ان سے کہیں گے : کیا تمہارے پاس تم ہی میں سے رسول نہیں آئے تھے جو تم پر تمہارے رب کی آیات پڑھ کر سناتے تھے اور تمہیں اس دن کی پیشی سے ڈراتے تھے ؟ وہ دوزخی کہیں گے : ہاں آئے تھے ، لیکن کافروں پر فرمان عذاب ثابت ہو چکا ہوگا ۔
ان سے کہا جائے گا : دوزخ کے دروازوں میں داخل ہو جاؤ ، تم اس میں ہمیشہ رہنے والے ہو ، سو غرور کرنے والوں کا ٹھکانا کتنا برا ہے ۔
اور جو لوگ اپنے رب سے ڈرتے رہے انہیں بھی جنت کی طرف گروہ در گروہ لے جایا جائے گا ، یہاں تک کہ جب وہ اس جنت کے پاس پہنچیں گے اور اس کے دروازے پہلے ہی کھولے جا چکے ہوں گے تو ان سے وہاں کے نگران خوش آمدید کرتے ہوئے کہیں گے : تم پر سلام ہو ، تم خوش و خرم رہو سو ہمیشہ رہنے کے لئے اس میں داخل ہو جاؤ ۔
اور وہ جنتی کہیں گے : تمام تعریفیں اللہ ہی کے لئے ہیں جس نے ہم سے اپنا وعدہ سچا کر دکھایا اور ہمیں سرزمین جنت کا وارث بنا دیا کہ ہم اس جنت میں جہاں چاہیں قیام کریں ، سو نیک عمل کرنے والوں کا کیسا اچھا اجر ہے ۔
اور اے حبیب ! آپ فرشتوں کو عرش کے ارد گرد حلقہ باندھے ہوئے دیکھیں گے جو اپنے رب کی حمد کے ساتھ تسبیح کرتے ہوں گے ، اور سب لوگوں کے درمیان حق و انصاف کے ساتھ فیصلہ کر دیا جائے گا اور کہا جائے گا کہ کل حمد اللہ ہی کے لائق ہے جو تمام جہانوں کا پروردگار ہے
حا ، میم حقیقی معنی اللہ اور رسول صلی اللہ علیہ وآلہ وسلم ہی بہتر جانتے ہیں ۔
اس کتاب کا اتارا جانا اللہ کی طرف سے ہے جو غالب ہے ، خوب جاننے والا ہے ۔
گناہ بخشنے والا ہے اور توبہ قبول فرمانے والا ہے ، سخت عذاب دینے والا ہے ، بڑا صاحب کرم ہے ۔ اس کے سوا کوئی معبود نہیں ، اسی کی طرف سب کو لوٹنا ہے ۔
اللہ کی آیتوں میں کوئی جھگڑا نہیں کرتا سوائے ان لوگوں کے جنہوں نے کفر کیا ، سو ان کا شہروں میں آزادی سے گھومنا پھرنا تمہیں مغالطہ میں نہ ڈال دے ۔
ان سے پہلے قوم نوح نے اور ان کے بعد اور بہت سی امتوں نے اپنے رسولوں کو جھٹلایا اور ہر امت نے اپنے رسول کے بارے میں ارادہ کیا کہ اسے پکڑ کر قتل کر دیں یا قید کر لیں اور بے بنیاد باتوں کے ذریعے جھگڑا کیا تاکہ اس جھگڑے کے ذریعے حق کا اثر زائل کر دیں سو میں نے انہیں عذاب میں پکڑ لیا ، پس میرا عذاب کیسا تھا ؟ ۔
اور اسی طرح آپ کے رب کا فرمان ان لوگوں پر پورا ہو کر رہا جنہوں نے کفر کیا تھا بے شک وہ لوگ دوزخ والے ہیں ۔
جو فرشتے عرش کو اٹھائے ہوئے ہیں اور جو اس کے ارد گرد ہیں وہ سب اپنے رب کی حمد کے ساتھ تسبیح کرتے ہیں اور اس پر ایمان رکھتے ہیں اور اہل ایمان کے لئے دعائے مغفرت کرتے ہیں یہ عرض کرتے ہیں کہ اے ہمارے رب ! تو اپنی رحمت اور علم سے ہر شے کا احاطہ فرمائے ہوئے ہے ، پس ان لوگوں کو بخش دے جنہوں نے توبہ کی اور تیرے راستہ کی پیروی کی اور انہیں دوزخ کے عذاب سے بچا لے ۔
اے ہمارے رب ! اور انہیں ہمیشہ رہنے کے لئے جنات عدن میں داخل فرما ، جن کا تو نے ان سے وعدہ فرما رکھا ہے اور ان کے آباء و اجداد سے اور ان کی بیویوں سے اور ان کی اولاد و ذریت سے جو نیک ہوں انہیں بھی ان کے ساتھ داخل فرما ، بے شک تو ہی غالب ، بڑی حکمت والا ہے ۔
اور ان کو برائیوں کی سزا سے بچا لے ، اور جسے تو نے اس دن برائیوں کی سزا سے بچا لیا سو بے شک تو نے اس پر رحم فرمایا ، اور یہی تو عظیم کامیابی ہے ۔
بے شک جنہوں نے کفر کیا انہیں پکار کر کہا جائے گا : آج تم سے اللہ کی بیزاری ، تمہاری جانوں سے تمہاری اپنی بیزاری سے زیادہ بڑھی ہوئی ہے ، جبکہ تم ایمان کی طرف بلائے جاتے تھے مگر تم انکار کرتے تھے ۔
وہ کہیں گے : اے ہمارے رب ! تو نے ہمیں دو بار موت دی اور تو نے ہمیں دو بار ہی زندگی بخشی ، سو اب ہم اپنے گناہوں کا اعتراف کرتے ہیں ، پس کیا عذاب سے بچ نکلنے کی طرف کوئی راستہ ہے ۔
ان سے کہا جائے گا : نہیں یہ دائمی عذاب اس وجہ سے ہے کہ جب اللہ کو تنہا پکارا جاتا تھا تو تم انکار کرتے تھے اور اگر اس کے ساتھ کسی کو شریک ٹھہرایا جاتا تو تم مان جاتے تھے ، پس اب اللہ ہی کا حکم ہے جو سب سے بلند و بالا ہے ۔
وہی ہے جو تمہیں اپنی نشانیاں دکھاتا ہے اور تمہارے لئے آسمان سے رزق اتارتا ہے ، اور نصیحت صرف وہی قبول کرتا ہے جو رجوع الی اﷲ میں رہتا ہے ۔
پس تم اللہ کی عبادت اس کے لئے طاعت و بندگی کو خالص رکھتے ہوئے کیا کرو ، اگرچہ کافروں کو ناگوار ہی ہو ۔
درجات بلند کرنے والا ، مالک عرش ، اپنے بندوں میں سے جس پر چاہتا ہے روح یعنی وحی اپنے حکم سے القاء فرماتا ہے تاکہ وہ لوگوں کو اکٹھا ہونے والے دن سے ڈرائے ۔
جس دن وہ سب قبروں سے نکل پڑیں گے اور ان کے اعمال سے کچھ بھی اللہ پر پوشیدہ نہ رہے گا ، ارشاد ہوگا : آج کس کی بادشاہی ہے ؟ پھر ارشاد ہوگا : اللہ ہی کی جو یکتا ہے سب پر غالب ہے ۔
آج کے دن ہر جان کو اس کی کمائی کا بدلہ دیا جائے گا ، آج کوئی نا انصافی نہ ہوگی ، بے شک اللہ بہت جلد حساب لینے والا ہے ۔
اور آپ ان کو قریب آنے والی آفت کے دن سے ڈرائیں جب ضبط غم سے کلیجے منہ کو آئیں گے ۔ ظالموں کے لئے نہ کوئی مہربان دوست ہوگا اور نہ کوئی سفارشی جس کی بات مانی جائے ۔
وہ خیانت کرنے والی نگاہوں کو جانتا ہے اور ان باتوں کو بھی جو سینے اپنے اندر چھپائے رکھتے ہیں ۔
اور اللہ حق کے ساتھ فیصلہ فرماتا ہے ، اور جن بتوں کو یہ لوگ اللہ کے سوا پوجتے ہیں وہ کچھ بھی فیصلہ نہیں کر سکتے ، بے شک اللہ ہی سننے والا ، دیکھنے والا ہے ۔
اور کیا یہ لوگ زمین میں چلے پھرے نہیں کہ دیکھ لیتے ان لوگوں کا انجام کیسا ہوا جو ان سے پہلے تھے ، وہ لوگ قوت میں بھی ان سے بہت زیادہ تھے اور ان آثار و نشانات میں بھی جو زمین میں چھوڑ گئے تھے ۔ پھر اللہ نے ان کے گناہوں کی وجہ سے انہیں پکڑ لیا ، اور ان کے لئے اللہ کے عذاب سے بچانے والا کوئی نہ تھا ۔
یہ اس وجہ سے ہوا کہ ان کے پاس ان کے رسول کھلی نشانیاں لے کر آئے تھے پھر انہوں نے کفر کیا تو اللہ نے انہیں عذاب میں پکڑ لیا ، بے شک وہ بڑی قوت والا ، سخت عذاب دینے والا ہے ۔
اور بے شک ہم نے موسٰی علیہ السلام کو اپنی نشانیوں اور واضح دلیل کے ساتھ بھیجا ۔
فرعون اور ہامان اور قارون کی طرف ، تو وہ کہنے لگے کہ یہ جادوگر ہے ، بڑا جھوٹا ہے ۔
پھر جب وہ ہماری بارگاہ سے پیغام حق لے کر ان کے پاس آئے تو انہوں نے کہا : ان لوگوں کے لڑکوں کو قتل کر دو جو ان کے ساتھ ایمان لائے ہیں اور ان کی عورتوں کو زندہ چھوڑ دو ، اور کافروں کی پر فریب چالیں صرف ہلاکت ہی تھیں ۔
اور فرعون بولا : مجھے چھوڑ دو میں موسٰی کو قتل کر دوں اور اسے چاہیے کہ اپنے رب کو بلا لے ۔ مجھے خوف ہے کہ وہ تمہارا دین بدل دے گا یا ملک مصر میں فساد پھیلا دے گا ۔
اور موسٰی علیہ السلام نے کہا : میں اپنے رب اور تمہارے رب کی پناہ لے چکا ہوں ، ہر متکبر شخص سے جو یوم حساب پر ایمان نہیں رکھتا ۔
اور ملت فرعون میں سے ایک مرد مومن نے کہا جو اپنا ایمان چھپائے ہوئے تھا : کیا تم ایک شخص کو قتل کرتے ہو صرف اس لئے کہ وہ کہتا ہے : میرا رب اللہ ہے ، اور وہ تمہارے پاس تمہارے رب کی طرف سے واضح نشانیاں لے کر آیا ہے ،
اور اگر بالفرض وہ جھوٹا ہے تو اس کے جھوٹ کا بوجھ اسی پر ہوگا اور اگر وہ سچا ہے تو جس قدر عذاب کا وہ تم سے وعدہ کر رہا ہے تمہیں پہنچ کر رہے گا ،
بے شک اﷲ اسے ہدایت نہیں دیتا جو حد سے گزرنے والا سراسر جھوٹا ہو ۔
اے میری قوم ! آج کے دن تمہاری حکومت ہے تم ہی سرزمین مصر میں اقتدار پر ہو ، پھر کون ہمیں اللہ کے عذاب سے بچا سکتا ہے اگر وہ عذاب ہمارے پاس آجائے ۔ فرعون نے کہا : میں تمہیں فقط وہی بات سمجھاتا ہوں جسے میں خود صحیح سمجھتا ہوں اور میں تمہیں بھلائی کی راہ کے سوا اور کوئی راستہ نہیں دکھاتا ۔
اور اس شخص نے کہا جو ایمان لا چکا تھا : اے میری قوم ! میں تم پر بھی اگلی قوموں کے روز بد کی طرح عذاب کا خوف رکھتا ہوں ۔
قوم نوح اور عاد اور ثمود اور جو لوگ ان کے بعد ہوئے ان کے دستور سزا کی طرح ، اور اللہ بندوں پر ہرگز زیادتی نہیں چاہتا ۔
اور اے قوم ! میں تم پر چیخ و پکار کے دن یعنی قیامت سے خوف زدہ ہوں ۔
جس دن تم پیٹھ پھیر کر بھاگو گے اور تمہیں اللہ کے عذاب سے بچانے والا کوئی نہیں ہو گا اور جسے اللہ گمراہ ٹھہرا دے تو اس کے لئے کوئی ہادی و رہنما نہیں ہوتا ۔
اور اے اہل مصر ! بے شک تمہارے پاس اس سے پہلے یوسف علیہ السلام واضح نشانیوں کے ساتھ آچکے اور تم ہمیشہ ان نشانیوں کے بارے میں شک میں پڑے رہے جو وہ تمہارے پاس لائے تھے ، یہاں تک کہ جب وہ وفات پا گئے تو تم کہنے لگے کہ اب اللہ ان کے بعد ہرگز کسی رسول کو نہیں بھیجے گا ۔ اسی طرح اللہ اس شخص کو گمراہ ٹھہرا دیتا ہے جو حد سے گزرنے والا شک کرنے والا ہو ۔
جو لوگ اللہ کی آیتوں میں جھگڑا کرتے ہیں بغیر کسی دلیل کے جو ان کے پاس آئی ہو ، یہ جھگڑا کرنا اللہ کے نزدیک اور ایمان والوں کے نزدیک سخت بیزاری کی بات ہے ، اسی طرح اللہ ہر ایک مغرور اور سر کش کے دل پر مہر لگا دیتا ہے ۔
اور فرعون نے کہا : اے ہامان ! تو میرے لئے ایک اونچا محل بنا دے تاکہ میں اس پر چڑھ کر راستوں پر جا پہنچوں ۔
یعنی آسمانوں کے راستوں پر ، پھر میں موسٰی کے خدا کو جھانک کر دیکھ سکوں اور میں تو اسے جھوٹا ہی سمجھتا ہوں ، اور اس طرح فرعون کے لئے اس کی بد عملی خوش نما کر دی گئی اور وہ اللہ کی راہ سے روک دیا گیا ، اور فرعون کی پرفریب تدبیر محض ہلاکت ہی میں تھی ۔
اور اس شخص نے کہا جو ایمان لا چکا تھا : اے میری قوم ! تم میری پیروی کرو میں تمہیں خیر و ہدایت کی راہ پر لگا دوں گا ۔
اے میری قوم ! یہ دنیا کی زندگی بس چند روزہ فائدہ اٹھانے کے سوا کچھ نہیں اور بے شک آخرت ہی ہمیشہ رہنے کا گھر ہے ۔
جس نے برائی کی تو اسے بدلہ نہیں دیا جائے گا مگر صرف اسی قدر ، اور جس نے نیکی کی ، خواہ مرد ہو یا عورت اور مومن بھی ہو تو وہی لوگ جنت میں داخل ہوں گے انہیں وہاں بے حساب رزق دیا جائے گا ۔
اور اے میری قوم ! مجھے کیا ہوا ہے کہ میں تمہیں نجات کی طرف بلاتا ہوں اور تم مجھے دوزخ کی طرف بلاتے ہو ۔
تم مجھے یہ دعوت دیتے ہو کہ میں اللہ کے ساتھ کفر کروں اور اس کے ساتھ اس چیز کو شریک ٹھہراؤں جس کا مجھے کچھ علم بھی نہیں اور میں تمہیں خدائے غالب کی طرف بلاتا ہوں جو بڑا بخشنے والا ہے ۔
سچ تو یہ ہے کہ تم مجھے جس چیز کی طرف بلا رہے ہو وہ نہ تو دنیا میں پکارے جانے کے قابل ہے اور نہ ہی آخرت میں اور بے شک ہمارا واپس لوٹنا اللہ ہی کی طرف ہے اور یقینا حد سے گزرنے والے ہی دوزخی ہیں ۔
سو تم عنقریب وہ باتیں یاد کرو گے جو میں تم سے کہہ رہا ہوں ، اور میں اپنا معاملہ اللہ کے سپرد کرتا ہوں ، بے شک اللہ بندوں کو دیکھنے والا ہے ۔
پھر اللہ نے اسے ان لوگوں کی برائیوں سے بچا لیا جن کی وہ تدبیر کر رہے تھے اور آل فرعون کو برے عذاب نے گھیر لیا ۔
آتش دوزخ کے سامنے یہ لوگ صبح و شام پیش کئے جاتے ہیں اور جس دن قیامت بپا ہوگی تو حکم ہوگا : آل فرعون کو سخت ترین عذاب میں داخل کر دو ۔
اور جب وہ لوگ دوزخ میں باہم جھگڑیں گے تو کمزور لوگ ان سے کہیں گے جو دنیا میں بڑائی ظاہر کرتے تھے کہ ہم تو تمہارے پیروکار تھے سو کیا تم آتش دوزخ کا کچھ حصہ ہی ہم سے دور کر سکتے ہو ۔
تکبر کرنے والے کہیں گے : ہم سب ہی اسی دوزخ میں پڑے ہیں بے شک اللہ نے بندوں کے درمیان حتمی فیصلہ فرما دیا ہے ۔
اور آگ میں پڑے ہوئے لوگ دوزخ کے داروغوں سے کہیں گے : اپنے رب سے دعا کرو کہ وہ کسی دن تو ہم سے عذاب ہلکا کر دے ۔
وہ کہیں گے : کیا تمہارے پاس تمہارے پیغمبر واضح نشانیاں لے کر نہیں آئے تھے ، وہ کہیں گے : کیوں نہیں ، پھر داروغے کہیں گے : تم خود ہی دعا کرو اور کافروں کی دعا ہمیشہ رائیگاں ہی ہوگی ۔
بے شک ہم اپنے رسولوں کی اور ایمان لانے والوں کی دنیوی زندگی میں بھی مدد کرتے ہیں اور اس دن بھی کریں گے جب گواہ کھڑے ہوں گے ۔
جس دن ظالموں کو ان کی معذرت فائدہ نہیں دے گی اور ان کے لئے پھٹکار ہوگی اور ان کے لئے جہنم کا برا گھر ہوگا ۔
اور بے شک ہم نے موسٰی علیہ السلام کو کتاب ہدایت عطا کی اور ہم نے ان کے بعد بنی اسرائیل کو اس کتاب کا وارث بنایا ۔
جو ہدایت ہے اور عقل والوں کے لئے نصیحت ہے ۔
پس آپ صبر کیجئے ، بے شک اللہ کا وعدہ حق ہے اور اپنی امت کے گناہوں کی بخشش طلب کیجئےاور صبح و شام اپنے رب کی حمد کے ساتھ تسبیح کیا کیجئے ۔
بے شک جو لوگ اللہ کی آیتوں میں جھگڑا کرتے ہیں بغیر کسی دلیل کے جو ان کے پاس آئی ہو ، ان کے سینوں میں سوائے غرور کے اور کچھ نہیں ہے وہ اس حقیقی برتری تک پہنچنے والے ہی نہیں ۔ پس آپ ان کے شر سے اللہ کی پناہ مانگتے رہئے ، بے شک وہی خوب سننے والا خوب دیکھنے والا ہے ۔
یقینا آسمانوں اور زمین کی پیدائش انسانوں کی پیدائش سے کہیں بڑھ کر ہے لیکن اکثر لوگ علم نہیں رکھتے ۔
اور اندھا اور بینا برابر نہیں ہو سکتے سو اسی طرح جو لوگ ایمان لائے اور نیک اعمال کئے وہ اور بدکار بھی برابر نہیں ہیں ۔ تم بہت ہی کم نصیحت قبول کرتے ہو ۔
بے شک قیامت ضرور آنے والی ہے ، اس میں کوئی شک نہیں ۔ لیکن اکثر لوگ یقین نہیں رکھتے ۔
اور تمہارے رب نے فرمایا ہے : تم لوگ مجھ سے دعا کیا کرو میں ضرور قبول کروں گا ، بے شک جو لوگ میری بندگی سے سرکشی کرتے ہیں وہ عنقریب دوزخ میں ذلیل ہو کر داخل ہوں گے ۔
اللہ ہی ہے جس نے تمہارے لئے رات بنائی تاکہ تم اس میں آرام پاؤ اور دن کو دیکھنے کے لئے روشن بنایا ۔ بے شک اللہ لوگوں پر فضل فرمانے والا ہے لیکن اکثر لوگ شکر ادا نہیں کرتے ۔
یہی اللہ تمہارا رب ہے جو ہر چیز کا خالق ہے ، اس کے سوا کوئی معبود نہیں ، پھر تم کہاں بھٹکتے پھرتے ہو ۔
اسی طرح وہ لوگ بہکے پھرتے تھے جو اللہ کی آیتوں کا انکار کیا کرتے تھے ۔
اللہ ہی ہے جس نے تمہارے لئے زمین کو قرار گاہ بنایا اور آسمان کو چھت بنایا اور تمہیں شکل و صورت بخشی پھر تمہاری صورتوں کو اچھا کیا اور تمہیں پاکیزہ چیزوں سے روزی بخشی ، یہی اللہ تمہارا رب ہے ۔ پس اللہ بڑی برکت والا ہے جو سب جہانوں کا رب ہے ۔
وہی زندہ ہے ، اس کے سوا کوئی معبود نہیں ، پس تم اس کی عبادت اس کے لئے طاعت و بندگی کو خالص رکھتے ہوئے کیا کرو ، تمام تعریفیں اللہ ہی کے لئے ہیں جو سب جہانوں کا پروردگار ہے ۔
فرما دیجئے : مجھے منع کیا گیا ہے کہ میں ان کی پرستش کروں جن بتوں کی تم اللہ کو چھوڑ کر پرستش کرتے ہو جبکہ میرے پاس میرے رب کی جانب سے واضح نشانیاں آچکی ہیں اور مجھے حکم دیا گیا ہے کہ تمام جہانوں کے پروردگار کی فرمانبرداری کروں ۔
وہی ہے جس نے تمہاری کیمیائی حیات کی ابتدائی پیدائش مٹی سے کی پھر حیاتیاتی ابتداء ایک نطفہ یعنی ایک خلیہ سے ، پھر رحم مادر میں معلق وجود سے ، پھر بالآخر وہی تمہیں بچہ بنا کر نکالتا ہے پھر تمہیں نشو و نما دیتا ہے تاکہ تم اپنی جوانی کو پہنچ جاؤ ۔ پھر تمہیں عمر کی مہلت دیتا ہے تاکہ تم بوڑھے ہو جاؤ اور تم میں سے کوئی بڑھاپے سے پہلے ہی وفات پا جاتا ہے اور یہ سب کچھ اس لئے کیاجاتا ہے تاکہ تم اپنی اپنی مقررہ میعاد تک پہنچ جاؤ اور اس لئے بھی کہ تم سمجھ سکو ۔
وہی ہے جو زندگی دیتا ہے اور موت دیتا ہے پھر جب وہ کسی کام کا فیصلہ فرماتا ہے تو صرف اسے فرما دیتا ہے : " ہو جا " پس وہ ہو جاتا ہے ۔
کیا آپ نے ان لوگوں کو نہیں دیکھا جو اللہ کی آیتوں میں جھگڑا کرتے ہیں ، وہ کہاں بھٹکے جا رہے ہیں ۔
جن لوگوں نے کتاب کو بھی جھٹلا دیا اور ان نشانیوں کو بھی جن کے ساتھ ہم نے اپنے رسولوں کو بھیجا تھا ، تو وہ عنقریب اپنا انجام جان لیں گے ۔
جب ان کی گردنوں میں طوق اور زنجیریں ہوں گی ، وہ گھسیٹے جا رہے ہوں گے ۔
کھولتے ہوئے پانی میں ، پھر آگ میں ایندھن کے طور پر جھونک دیئے جائیں گے ۔
پھر ان سے کہا جائے گا : کہاں ہیں وہ بت جنہیں تم شریک ٹھہراتے تھے ۔
اللہ کے سوا ، وہ کہیں گے : وہ ہم سے گم ہو گئے بلکہ ہم تو پہلے کسی بھی چیز کی پرستش نہیں کرتے تھے ، اسی طرح اللہ کافروں کو گمراہ ٹھہراتا ہے ۔
یہ سزا اس کا بدلہ ہے کہ تم زمین میں ناحق خوشیاں منایا کرتے تھے اور اس کا بدلہ ہے کہ تم اترایا کرتے تھے ۔
دوزخ کے دروازوں میں داخل ہو جاؤ تم اس میں ہمیشہ رہنے والے ہو ، سو غرور کرنے والوں کا ٹھکانا کتنا برا ہے ۔
پس آپ صبر کیجئے بے شک اﷲ کا وعدہ سچا ہے ، پھر اگر ہم آپ کو اس عذاب کا کچھ حصہ دکھا دیں جس کا ہم ان سے وعدہ کر رہے ہیں یا ہم آپ کو اس سے قبل وفات دے دیں تو دونوں صورتوں میں وہ ہماری ہی طرف لوٹائے جائیں گے ۔
اور بے شک ہم نے آپ سے پہلے بہت سے رسولوں کو بھیجا ، ان میں سے بعض کا حال ہم نے آپ پر بیان فرما دیا اور ان میں سے بعض کا حال ہم نے ابھی تک آپ پر بیان نہیں فرمایا ، اور کسی بھی رسول کے لئے یہ ممکن نہ تھا کہ وہ کوئی نشانی بھی اﷲ کے اذن کے بغیر لے آئے ، پھر جب اﷲ کا حکم آپہنچا اور حق و انصاف کے ساتھ فیصلہ کر دیا گیا تو اس وقت اہل باطل خسارے میں رہے ۔
اﷲ ہی ہے جس نے تمہارے لئے چوپائے بنائے تاکہ تم ان میں سے بعض پر سواری کرو اور ان میں سے بعض کو تم کھاتے ہو ۔
اور تمہارے لئے ان میں اور بھی فوائد ہیں اور تاکہ تم ان پر سوار ہو کر مزید اس ضرورت کی جگہ تک پہنچ سکو جو تمہارے سینوں میں متعین ہے اور یہ کہ تم ان پر اور کشتیوں پر سوار کئے جاتے ہو ۔
اور وہ تمہیں اپنی بہت سے نشانیاں دکھاتا ہے ، سو تم اﷲ کی کن کن نشانیوں کا انکار کرو گے ۔
سو کیا انہوں نے زمین میں سیر و سیاحت نہیں کی کہ وہ دیکھتے کہ ان لوگوں کا انجام کیسا ہوا جو ان سے پہلے گزر گئے ، وہ ان لوگوں سے تعداد میں بھی بہت زیادہ تھے اور طاقت میں بھی سخت تر تھے اور نشانات کے لحاظ سے بھی جو وہ زمین میں چھوڑ گئے ہیں کہیں بڑھ کر تھے مگر جو کچھ وہ کمایا کرتے تھے ان کے کسی کام نہ آیا ۔
پھر جب ان کے پیغمبر ان کے پاس واضح نشانیاں لے کر آئے تو ان کے پاس جو دنیاوی علم و فن تھا وہ اس پر اتراتے رہے اور اسی حال میں انہیں اس عذاب نے آگھیرا جس کا وہ مذاق اڑایا کرتے تھے ۔
پھر جب انہوں نے ہمارا عذاب دیکھ لیا تو کہنے لگے : ہم اﷲ پر ایمان لائے جو یکتا ہے اور ہم نے ان سب کا انکار کر دیا جنہیں ہم اس کا شریک ٹھہرایا کرتے تھے ۔
پھر ان کا ایمان لانا ان کے کچھ کام نہ آیا جبکہ انہوں نے ہمارے عذاب کو دیکھ لیا تھا ، اﷲ کا یہی دستور ہے جو اس کے بندوں میں گزرتا چلا آرہا ہے اور اس مقام پر کافروں نے ہمیشہ سخت نقصان اٹھایا ۔
حا ، میم حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ۔
نہایت مہربان بہت رحم فرمانے والے رب کی جانب سے اتارا جانا ہے ۔
اس کتاب کا جس کی آیات واضح طور پر بیان کر دی گئی ہیں علم و دانش رکھنے والی قوم کے لئے عربی زبان میں قرآن ہے ۔
خوشخبری سنانے والا ہے اور ڈر سنانے والا ہے ، پھر ان میں سے اکثر لوگوں نے روگردانی کی سو وہ اسے سنتے ہی نہیں ہیں ۔
اور کہتے ہیں کہ ہمارے دل اس چیز سے غلافوں میں ہیں جس کی طرف آپ ہمیں بلاتے ہیں اور ہمارے کانوں میں بہرے پن کا بوجھ ہے اور ہمارے اور آپ کے درمیان پردہ ہے سو آپ اپنا عمل کرتے رہئے ہم اپنا عمل کرنے والے ہیں ۔
ان کے پردے ہٹانے اور سننے پر آمادہ کرنے کے لئے فرما دیجئے : اے کافرو ! بس میں ظاہرا آدمی ہونے میں تو تم ہی جیسا ہوں پھر مجھ سے اور میری دعوت سے اس قدر کیوں گریزاں ہو میری طرف یہ وحی بھیجی گئی ہے کہ تمہارا معبود فقط معبود یکتا ہے ، پس تم اسی کی طرف سیدھے متوجہ رہو اور اس سے مغفرت چاہو ، اور مشرکوں کے لئے ہلاکت ہے ۔
جو زکوٰۃ ادا نہیں کرتے اور وہی تو آخرت کے بھی منکر ہیں ۔
بے شک جو لوگ ایمان لائے اور نیک عمل کرتے رہے ان کے لئے ایسا اجر ہے جو کبھی ختم نہیں ہوگا ۔
فرما دیجئے : کیا تم اس اﷲ کا انکار کرتے ہو جس نے زمین کو دو دن یعنی دو مدتوں میں پیدا فرمایا اور تم اس کے لئے ہمسر ٹھہراتے ہو ، وہی سارے جہانوں کا پروردگار ہے ۔
اور اس کے اندر سے بھاری پہاڑ نکال کر اس کے اوپر رکھ دیئے اور اس کے اندر معدنیات ، آبی ذخائر ، قدرتی وسائل اور دیگر قوتوں کی برکت رکھی ، اور اس میں جملہ مخلوق کے لئے غذائیں اور سامان معیشت مقرر فرمائے یہ سب کچھ اس نے چار دنوں یعنی چار ارتقائی زمانوں میں مکمل کیا ، یہ سارا رزق اصلا تمام طلب گاروں اور حاجت مندوں کے لئے برابر ہے ۔
پھر وہ سماوی کائنات کی طرف متوجہ ہوا تو وہ سب دھواں تھا ، سو اس نے اسے یعنی آسمانی کروں سے اور زمین سے فرمایا : خواہ باہم کشش و رغبت سے یا گریزی و ناگواری سے ہمارے نظام کے تابع آجاؤ ، دونوں نے کہا : ہم خوشی سے حاضر ہیں ۔
پھر دو دنوں یعنی دو مرحلوں میں سات آسمان بنا دیئے اور ہر سماوی کائنات میں اس کا نظام ودیعت کر دیا اور آسمان دنیا کو ہم نے چراغوں یعنی ستاروں اور سیاروں سے آراستہ کر دیا اور محفوظ بھی تاکہ ایک کا نظام دوسرے میں مداخلت نہ کر سکے ، یہ زبر دست غلبہ و قوت والے ، بڑے علم والے رب کا مقرر کردہ نظام ہے ۔
پھر اگر وہ روگردانی کریں تو آپ فرما دیں : میں تمہیں اس خوفناک عذاب سے ڈراتا ہوں جو عاد اور ثمود کی ہلاکت کے مانند ہوگا ۔
جب ان کے پاس ان کے آگے اور ان کے پیچھے یا ان سے پہلے اور ان کے بعد پیغمبر آئے اور کہا کہ اﷲ کے سوا کسی کی عبادت نہ کرو ، تو وہ کہنے لگے : اگر ہمارا رب چاہتا تو فرشتوں کو اتار دیتا سو جو کچھ تم دے کر بھیجے گئے ہو ہم اس کے منکر ہیں ۔
پس جو قوم عاد تھی سو انہوں نے زمین میں ناحق تکبر و سرکشی کی اور کہنے لگے : ہم سے بڑھ کر طاقتور کون ہے ؟ اور کیا انہوں نے نہیں دیکھا کہ اﷲ جس نے انہیں پیدا فرمایا ہے وہ ان سے کہیں بڑھ کر طاقتور ہے ، اور وہ ہماری آیتوں کا انکار کرتے رہے ۔
سو ہم نے ان پر منحوس دنوں میں خوفناک تیز و تند آندھی بھیجی تاکہ ہم انہیں دنیوی زندگی میں ذلت کے عذاب کا مزہ چکھائیں ، اور آخرت کا عذاب تو سب سے زیادہ ذلت انگیز ہوگا اور ان کی کوئی مدد نہ کی جائے گی ۔
اور جو قوم ثمود تھی ، سو ہم نے انہیں راہ ہدایت دکھائی تو انہوں نے ہدایت کے مقابلہ میں اندھا رہنا ہی پسند کیا تو انہیں ذلت کے عذاب کی کڑک نے پکڑ لیا ان اعمال کے بدلے جو وہ کمایا کرتے تھے ۔
اور ہم نے ان لوگوں کو نجات بخشی جو ایمان لائے اور پرہیزگاری کرتے رہے ۔
اور جس دن اﷲ کے دشمنوں کو دوزخ کی طرف جمع کر کے لایا جائے گا پھر انہیں روک روک کر اور ہانک کر چلایا جائے گا ۔
یہاں تک کہ جب وہ دوزخ تک پہنچ جائیں گے تو ان کے کان اور ان کی آنکھیں اور ان کے جسموں کی کھالیں ان کے خلاف گواہی دیں گی ان اعمال پر جو وہ کرتے رہے تھے ۔
پھر وہ لوگ اپنی کھالوں سے کہیں گے : تم نے ہمارے خلاف کیوں گواہی دی ، وہ کہیں گی : ہمیں اس اﷲ نے گویائی عطا کی جو ہر چیز کو قوت گویائی دیتا ہے اور اسی نے تمہیں پہلی بار پیدا فرمایا ہے اور تم اسی کی طرف پلٹائے جاؤ گے ۔
تم تو گناہ کرتے وقت اس خوف سے بھی پردہ نہیں کرتے تھے کہ تمہارے کان تمہارے خلاف گواہی دے دیں گے اور نہ یہ کہ تمہاری آنکھیں اور نہ یہ کہ تمہاری کھالیں ہی گواہی دے دیں گی لیکن تم گمان کرتے تھے کہ اﷲ تمہارے بہت سے کاموں کو جو تم کرتے ہو جانتا ہی نہیں ہے ۔
اور تمہارا یہی گمان جو تم نے اپنے رب کے بارے میں قائم کیا ، تمہیں ہلاک کر گیا سو تم نقصان اٹھانے والوں میں سے ہو گئے ۔
اب اگر وہ صبر کریں تب بھی ان کا ٹھکانا دوزخ ہے ، اور اگر وہ توبہ کے ذریعے اﷲ کی رضا حاصل کرنا چاہیں تو بھی وہ رضا پانے والوں میں نہیں ہوں گے ۔
اور ہم نے ان کے لئے ساتھ رہنے والے شیاطین مقرر کر دیئے ، سو انہوں نے ان کے لئے وہ تمام برے اعمال خوش نما کر دکھائے جو ان کے آگے تھے اور ان کے پیچھے تھے اور ان پر وہی فرمان عذاب ثابت ہوگیا جو ان امتوں کے بارے میں صادر ہوچکا تھا جو جنات اور انسانوں میں سے ان سے پہلے گزر چکی تھیں ۔ بے شک وہ نقصان اٹھانے والے تھے ۔
اور کافر لوگ کہتے ہیں : تم اس قرآن کو مت سنا کرو اور اس کی قرات کے اوقات میں شور و غل مچایا کرو تاکہ تم ان کے قرآن پڑھنے پر غالب رہو ۔
پس ہم کافروں کو سخت عذاب کا مزہ ضرور چکھائیں گے اور ہم انہیں ان برے اعمال کا بدلہ ضرور دیں گے جو وہ کرتے رہے تھے ۔
یہ دوزخ اﷲ کے دشمنوں کی جزا ہے ، ان کے لئے اس میں ہمیشہ رہنے کا گھر ہے ، یہ اس کا بدلہ ہے جو وہ ہماری آیتوں کا انکار کیا کرتے تھے ۔
اور جن لوگوں نے کفر کیا ہے کہیں گے : اے ہمارے رب ! ہمیں جنات اور انسانوں میں سے وہ دونوں دکھا دے جنہوں نے ہمیں گمراہ کیا ہے ہم انہیں اپنے قدموں کے نیچے روند ڈالیں تاکہ وہ سب سے زیادہ ذلت والوں میں ہو جائیں ۔
بے شک جن لوگوں نے کہا : ہمارا رب اﷲ ہے ، پھر وہ اس پر مضبوطی سے قائم ہوگئے ، تو ان پر فرشتے اترتے ہیں اور کہتے ہیں کہ تم خوف نہ کرو اور نہ غم کرو اور تم جنت کی خوشیاں مناؤ جس کا تم سے وعدہ کیا جاتا تھا ۔
ہم دنیا کی زندگی میں بھی تمہارے دوست اور مددگار ہیں اور آخرت میں بھی ، اور تمہارے لئے وہاں ہر وہ نعمت ہے جسے تمہارا جی چاہے اور تمہارے لئے وہاں وہ تمام چیزیں حاضر ہیں جو تم طلب کرو ۔
یہ بڑے بخشنے والے ، بہت رحم فرمانے والے رب کی طرف سے مہمانی ہے ۔
اور اس شخص سے زیادہ خوش گفتار کون ہو سکتا ہے جو اﷲ کی طرف بلائے اور نیک عمل کرے اور کہے : بے شک میں اﷲ عز و جل اور رسول صلی اللہ علیہ وآلہ وسلم کے فرمانبرداروں میں سے ہوں ۔
اور نیکی اور بدی برابر نہیں ہو سکتے ، اور برائی کو بہتر طریقے سے دور کیا کرو سو نتیجتا وہ شخص کہ تمہارے اور جس کے درمیان دشمنی تھی گویا وہ گرم جوش دوست ہو جائے گا ۔
اور یہ خوبی صرف انہی لوگوں کو عطا کی جاتی ہے جو صبر کرتے ہیں ، اور یہ توفیق صرف اسی کو حاصل ہوتی ہے جو بڑے نصیب والا ہوتا ہے ۔
اور اے بندۂ مومن ! اگر شیطان کی وسوسہ اندازی سے تمہیں کوئی وسوسہ آجائے تو اﷲ کی پناہ مانگ لیا کر ، بے شک وہ خوب سننے والا خوب جاننے والا ہے ۔
اور رات اور دن اور سورج اور چاند اس کی نشانیوں میں سے ہیں ، نہ سورج کو سجدہ کیا کرو اور نہ ہی چاند کو ، اور سجدہ صرف اﷲ کے لئے کیا کرو جس نے ان سب کو پیدا فرمایا ہے اگر تم اسی کی بندگی کرتے ہو ۔
پھر اگر وہ تکبر کریں تو آپ ان کی پرواہ نہ کریں پس جو فرشتے آپ کے رب کے حضور میں ہیں وہ رات دن اس کی تسبیح کرتے رہتے ہیں اور وہ تھکتے اور اکتاتے ہی نہیں ہیں ۔
اور اس کی نشانیوں میں سے یہ بھی ہے کہ آپ پہلے زمین کو خشک اور بے قدر دیکھتے ہیں پھر جب ہم اس پر پانی برساتے ہیں تو وہ سرسبز و شاداب ہو جاتی ہے اور نمو پانے لگتی ہے ، بے شک وہ ذات جس نے اس مردہ زمین کو زندہ کیا ہے یقینا وہی روز قیامت مردوں کو زندہ فرمانے والا ہے ۔ بے شک وہ ہر چیز پر خوب قادر ہے ۔
بے شک جو لوگ ہماری آیتوں کے معنی میں صحیح راہ سے انحراف کرتے ہیں وہ ہم پر پوشیدہ نہیں ہیں ، بھلا جو شخص آتش دوزخ میں جھونک دیا جائے وہ بہتر ہے یا وہ شخص جو قیامت کے دن عذاب سے محفوظ و مامون ہو کر آئے ، تم جو چاہو کرو ، بے شک جو کام تم کرتے ہو وہ خوب دیکھنے والا ہے ۔
بے شک جنہوں نے قرآن کے ساتھ کفر کیا جبکہ وہ ان کے پاس آچکا تھا تویہ ان کی بد نصیبی ہے ، اور بے شک وہ قرآن بڑی باعزت کتاب ہے ۔
باطل اس قرآن کے پاس نہ اس کے سامنے سے آسکتا ہے اور نہ ہی اس کے پیچھے سے ، یہ بڑی حکمت والے ، بڑی حمد والے رب کی طرف سے اتارا ہوا ہے ۔
اے حبیب ! جو آپ سے کہی جاتی ہیں یہ وہی باتیں ہیں جو آپ سے پہلے رسولوں سے کہی جا چکی ہیں ، بے شک آپ کا رب ضرور معافی والا بھی ہے اور درد ناک سزا دینے والا بھی ہے ۔
اور اگر ہم اس کتاب کو عجمی زبان کا قرآن بنا دیتے تو یقینا یہ کہتے کہ اس کی آیتیں واضح طور پر بیان کیوں نہیں کی گئیں ، کیا کتاب عجمی ہے اور رسول عربی ہے اس لئے اے محبوب مکرم ! ہم نے قرآن بھی آپ ہی کی زبان میں اتار دیا ہے ۔ فرما دیجئے : وہ قرآن ایمان والوں کے لئے ہدایت بھی ہے اور شفا بھی ہے اور جو لوگ ایمان نہیں رکھتے ان کے کانوں میں بہرے پن کا بوجھ ہے وہ ان کے حق میں نابینا پن بھی ہے گویا وہ لوگ کسی دور کی جگہ سے پکارے جاتے ہیں ۔
اور بے شک ہم نے موسٰی علیہ السلام کو کتاب عطا فرمائی تو اس میں بھی اختلاف کیا گیا ، اور اگر آپ کے رب کی طرف سے فرمان پہلے صادر نہ ہو چکا ہوتا تو ان کے درمیان فیصلہ کر دیا جاتا اور بے شک وہ اس قرآن کے بارے میں بھی دھوکہ دینے والے شک میں مبتلاء ہیں ۔
جس نے نیک عمل کیا تو اس نے اپنی ہی ذات کے نفع کے لئے کیا اور جس نے گناہ کیا سو اس کا وبال بھی اسی کی جان پر ہے ، اور آپ کا رب بندوں پر ظلم کرنے والا نہیں ہے ۔
اسی اللہ کی طرف ہی وقت قیامت کے علم کا حوالہ دیا جاتا ہے ، اور نہ پھل اپنے غلافوں سے نکلتے ہیں اور نہ کوئی مادہ حاملہ ہوتی ہے اور نہ وہ بچہ جنتی ہے مگر یہ سب کچھ اس کے علم میں ہوتا ہے ۔ اور جس دن وہ انہیں ندا فرمائے گا کہ میرے شریک کہاں ہیں ، تو وہ مشرک کہیں گے : ہم آپ سے عرض کئے دیتے ہیں کہ ہم میں سے کوئی بھی کسی کے آپ کے ساتھ شریک ہونے پر گواہ نہیں ہے ۔
وہ سب بت ان سے غائب ہو جائیں گے جن کی وہ پہلے پوجا کیا کرتے تھے وہ سمجھ لیں گے کہ ان کے لئے بھاگنے کی کوئی راہ نہیں رہی ۔
انسان بھلائی مانگنے سے نہیں تھکتا اور اگر اسے برائی پہنچ جاتی ہے تو بہت ہی مایوس ، آس و امید توڑ بیٹھنے والا ہو جاتا ہے ۔
اور اگر ہم اسے اپنی جانب سے رحمت کا مزہ چکھا دیں اس تکلیف کے بعد جو اسے پہنچ چکی تھی تو وہ ضرور کہنے لگتا ہے کہ یہ تو میرا حق تھا اور میں نہیں سمجھتا کہ قیامت برپا ہونے والی ہے اور اگر میں اپنے رب کی طرف لوٹایا بھی جاؤں تو بھی اس کے حضور میرے لئے یقینا بھلائی ہوگی سو ہم ضرور کفر کرنے والوں کو ان کاموں سے آگاہ کر دیں گے جو انہوں نے انجام دیئے اور ہم انہیں ضرور سخت ترین عذاب کا مزہ چکھا دیں گے ۔
اور جب ہم انسان پر انعام فرماتے ہیں تو وہ منہ پھیر لیتا ہے اور اپنا پہلو بچا کر ہم سے دور ہو جاتا ہے اور جب اسے تکلیف پہنچتی ہے تو لمبی چوڑی دعا کرنے والا ہو جاتا ہے ۔
فرما دیجئے : بھلا تم بتاؤ اگر یہ قرآن اللہ ہی کی طرف سے اترا ہو پھر تم اس کا انکار کرتے رہو تو اس شخص سے بڑھ کر گمراہ کون ہوگا جو پرلے درجہ کی مخالفت میں پڑا ہو ۔
ہم عنقریب انہیں اپنی نشانیاں اطراف عالم میں اور خود ان کی ذاتوں میں دکھا دیں گے یہاں تک کہ ان پر ظاہر ہو جائے گا کہ وہی حق ہے ۔ کیا آپ کا رب آپ کی حقانیت کی تصدیق کے لئے کافی نہیں ہے کہ وہی ہر چیز پر گواہ بھی ہے ۔
جان لو کہ وہ لوگ اپنے رب کے حضور پیشی کی نسبت شک میں ہیں ، خبردار ! وہی اپنے علم و قدرت سے ہر چیز کا احاطہ فرمانے والا ہے ۔
حا ، میم حقیقی معنی اللہ اور رسول صلی اللہ علیہ وآلہ وسلم ہی بہتر جانتے ہیں ۔
عین ، سین ، قاف حقیقی معنی اللہ اور رسول صلی اللہ علیہ وآلہ وسلم ہی بہتر جانتے ہیں ۔
اسی طرح آپ کی طرف اور ان رسولوں کی طرف جو آپ سے پہلے ہوئے ہیں اللہ وحی بھیجتا رہا ہے جو غالب ہے بڑی حکمت والا ہے ۔
جو کچھ آسمانوں میں ہے اور جو کچھ زمین میں ہے اسی کا ہے ، اور وہ بلند مرتبت ، بڑا باعظمت ہے ۔
قریب ہے آسمانی کرے اپنے اوپر کی جانب سے پھٹ پڑیں اور فرشتے اپنے رب کی حمد کے ساتھ تسبیح کرتے رہتے ہیں اور ان لوگوں کے لئے جو زمین میں ہیں بخشش طلب کرتے رہتے ہیں ۔ یاد رکھو ! اللہ ہی بڑا بخشنے والا بہت رحم فرمانے والا ہے ۔
اور جن لوگوں نے اللہ کو چھوڑ کر بتوں کو دوست و کارساز بنا رکھا ہے اللہ ان کے حالات پر خوب نگہبان ہے اور آپ ان کافروں کے ذمہ دار نہیں ہیں ۔
اور اسی طرح ہم نے آپ کی طرف عربی زبان میں قرآن کی وحی کی تاکہ آپ مکہ والوں کو اور ان لوگوں کو جو اس کے اردگرد رہتے ہیں ڈر سنا سکیں ، اور آپ جمع ہونے کے اس دن کا خوف دلائیں جس میں کوئی شک نہیں ہے ۔ اس دن ایک گروہ جنت میں ہوگا اور دوسرا گروہ دوزخ میں ہوگا ۔
اور اگر اللہ چاہتا تو ان سب کو ایک ہی امت بنا دیتا لیکن وہ جسے چاہتا ہے اپنی رحمت میں داخل فرماتا ہے ، اور ظالموں کے لئے نہ کوئی دوست ہوگا اور نہ کوئی مددگار ۔
کیا انہوں نے اللہ کو چھوڑ کر بتوں کو اولیاء بنا لیا ہے ، پس اللہ ہی ولی ہے اسی کے دوست ہی اولیاء ہیں ، اور وہی مردوں کو زندہ کرتا ہے اور وہی ہر چیز پر بڑا قادر ہے ۔
اور تم جس امر میں اختلاف کرتے ہو تو اس کا فیصلہ اللہ ہی کی طرف سے ہوگا ، یہی اللہ میرا رب ہے ، اسی پر میں نے بھروسہ کیا اور اسی کی طرف میں رجوع کرتا ہوں ۔
آسمانوں اور زمین کو عدم سے وجود میں لانے والا ہے ، اسی نے تمہارے لئے تمہاری جنسوں سے جوڑے بنائے اور چوپایوں کے بھی جوڑے بنائے اور تمہیں اسی جوڑوں کی تدبیر سے پھیلاتا ہے ، اس کے مانند کوئی چیز نہیں ہے اور وہی سننے والا دیکھنے والا ہے ۔
وہی آسمانوں اور زمین کی کنجیوں کا مالک ہے یعنی جس کے لئے وہ چاہے خزانے کھول دیتا ہے وہ جس کے لئے چاہتا ہے رزق و عطا کشادہ فرما دیتا ہے اور جس کے لئے چاہتا ہے تنگ کر دیتا ہے ۔ بیشک وہ ہر چیز کا خوب جاننے والا ہے ۔
اس نے تمہارے لئے دین کا وہی راستہ مقرر فرمایا جس کا حکم اس نے نوح علیہ السلام کو دیا تھا اور جس کی وحی ہم نے آپ کی طرف بھیجی اور جس کا حکم ہم نے ابراھیم اور موسٰی و عیسٰی علیھم السلام کو دیا تھا وہ یہی ہے کہ تم اسی دین پر قائم رہو اور اس میں تفرقہ نہ ڈالو ، مشرکوں پر بہت ہی گراں ہے وہ توحید کی بات جس کی طرف آپ انہیں بلا رہے ہیں ۔ اللہ جسے خود چاہتا ہے اپنے حضور میں قرب خاص کے لئے منتخب فرما لیتا ہے ، اور اپنی طرف آنے کی راہ دکھا دیتا ہے ہر اس شخص کو جو اللہ کی طرف قلبی رجوع کرتا ہے ۔
اور انہوں نے فرقہ بندی نہیں کی تھی مگر اس کے بعد جبکہ ان کے پاس علم آچکا تھا محض آپس کی ضد اور ہٹ دھرمی کی وجہ سے ، اور اگر آپ کے رب کی جانب سے مقررہ مدت تک کی مہلت کا فرمان پہلے صادر نہ ہوا ہوتا تو ان کے درمیان فیصلہ کیا جا چکا ہوتا ، اور بیشک جو لوگ ان کے بعد کتاب کے وارث بنائے گئے تھے وہ خود اس کی نسبت فریب دینے والے شک میں مبتلا ہیں ۔
پس آپ اسی دین کے لئے دعوت دیتے رہیں اور جیسے آپ کو حکم دیا گیا ہے اسی پر قائم رہئے اور ان کی خواہشات پر کان نہ دھریئے ، اور یہ فرما دیجئے : جو کتاب بھی اللہ نے اتاری ہے میں اس پر ایمان رکھتا ہوں ، اور مجھے حکم دیا گیا ہے کہ میں تمہارے درمیان عدل و انصاف کروں ۔ اللہ ہمارا بھی رب ہے اور تمہارا بھی رب ہے ، ہمارے لئے ہمارے اعمال ہیں اور تمہارے لئے تمہارے اعمال ، ہمارے اور تمہارے درمیان کوئی بحث و تکرار نہیں ، اللہ ہم سب کو جمع فرمائے گا اور اسی کی طرف سب کا پلٹنا ہے ۔
اور جو لوگ اللہ کے دین کے بارے میں جھگڑتے ہیں بعد اس کے کہ اسے قبول کر لیا گیا ان کی بحث و تکرار ان کے رب کے نزدیک باطل ہے اور ان پر اللہ کا غضب ہے اور ان کے لئے سخت عذاب ہے ۔
اللہ وہی ہے جس نے حق کے ساتھ کتاب نازل فرمائی اور عدل و انصاف کا ترازو بھی اتارا ، اور آپ کو کس نے خبردار کیا ، شاید قیامت قریب ہی ہو ۔
اس قیامت میں وہ لوگ جلدی مچاتے ہیں جو اس پر ایمان ہی نہیں رکھتے اور جو لوگ ایمان رکھتے ہیں اس سے ڈرتے ہیں اور جانتے ہیں کہ اس کا آنا حق ہے ، جان لو ! جو لوگ قیامت کے بارے میں جھگڑا کرتے ہیں وہ پرلے درجہ کی گمراہی میں ہیں ۔
اللہ اپنے بندوں پر بڑا لطف و کرم فرمانے والا ہے ، جسے چاہتا ہے رزق و عطا سے نوازتا ہے اور وہ بڑی قوت والا بڑی عزت والا ہے ۔
جو شخص آخرت کی کھیتی چاہتا ہے ہم اس کے لئے اس کی کھیتی میں مزید اضافہ فرما دیتے ہیں اور جو شخص دنیا کی کھیتی کا طالب ہوتا ہے تو ہم اس کو اس میں سے کچھ عطا کر دیتے ہیں ، پھر اس کے لئے آخرت میں کچھ حصہ نہیں رہتا ۔
کیا ان کے لئے کچھ ایسے شریک ہیں جنہوں نے ان کے لئے دین کا ایسا راستہ مقرر کر دیا ہو جس کا اللہ نے حکم نہیں دیا تھا ، اور اگر فیصلہ کا فرمان صادر نہ ہوا ہوتا تو ان کے درمیان قصہ چکا دیا جاتا ، اور بیشک ظالموں کے لئے دردناک عذاب ہے ۔
آپ ظالموں کو ان اعمال سے ڈرنے والا دیکھیں گے جو انہوں نے کما رکھے ہیں اور وہ عذاب ان پر واقع ہو کر رہے گا ، اور جو لوگ ایمان لائے اور نیک اعمال کرتے رہے وہ بہشت کے چمنوں میں ہوں گے ، ان کے لئے ان کے رب کے پاس وہ تمام نعمتیں ہوں گی جن کی وہ خواہش کریں گے ، یہی تو بہت بڑا فضل ہے ۔
یہ وہ انعام ہے جس کی خوشخبری اللہ ایسے بندوں کو سناتا ہے جو ایمان لائے اور نیک اعمال کرتے رہے ، فرما دیجئے : میں اس تبلیغ رسالت پر تم سے کوئی اجرت نہیں مانگتا مگر اپنی اور اللہ کی قرابت و قربت سے محبت چاہتا ہوں اور جو شخص نیکی کمائے گا ہم اس کے لئے اس میں اخروی ثواب اور بڑھا دیں گے ۔ بیشک اللہ بڑا بخشنے والا قدر دان ہے ۔
کیا یہ لوگ کہتے ہیں کہ اس رسول صلی اللہ علیہ وآلہ وسلم نے اللہ پر جھوٹا بہتان تراشا ہے ، سو اگر اللہ چاہے توآپ کے قلب اطہر پر صبر و استقامت کی مہر ثبت فرما دے تاکہ آپ کو ان کی بیہودہ گوئی کا رنج نہ پہنچے ، اور اﷲ باطل کو مٹا دیتا ہے اور اپنے کلمات سے حق کو ثابت رکھتا ہے ۔ بیشک وہ سینوں کی باتوں کو خوب جاننے والا ہے ۔
اور وہی ہے جو اپنے بندوں کی توبہ قبول فرماتا ہے اور لغزشوں سے درگزر فرماتا ہے اور جو کچھ تم کرتے ہو اسے جانتا ہے ۔
اور ان لوگوں کی دعا قبول فرماتا ہے جو ایمان لائے اور نیک اعمال کرتے رہے اور اپنے فضل سے انہیں ان کی دعا سے بھی زیادہ دیتا ہے ، اور جو کافر ہیں ان کے لئے سخت عذاب ہے ۔
اور اگر اللہ اپنے تمام بندوں کے لئے روزی کشادہ فرما دے تو وہ ضرور زمین میں سرکشی کرنے لگیں لیکن وہ ضروریات کے اندازے کے ساتھ جتنی چاہتا ہے اتارتا ہے ، بیشک وہ اپنے بندوں کی ضرورتوں سے خبردار ہے خوب دیکھنے والا ہے ۔
اور وہ ہی ہے جو بارش برساتا ہے ان کے مایوس ہو جانے کے بعد اور اپنی رحمت پھیلا دیتا ہے ، اور وہ کار ساز بڑی تعریفوں کے لائق ہے ۔
اور اس کی نشانیوں میں سے آسمانوں اور زمین کی پیدائش ہے اور ان چلنے والے جانداروں کا پیدا کرنا بھی جو اس نے ان میں پھیلا دیئے ہیں ، اور وہ ان سب کے جمع کرنے پر بھی جب چاہے گا بڑا قادر ہے ۔
اور جو مصیبت بھی تم کو پہنچتی ہے تو اس بد اعمالی کے سبب سے ہی پہنچتی ہے جو تمہارے ہاتھوں نے کمائی ہوتی ہے حالانکہ بہت سی کوتاہیوں سے تو وہ درگزر بھی فرما دیتا ہے ۔
اور تم اپنی تدبیروں سے اللہ کو پوری زمین میں عاجز نہیں کر سکتے اور اللہ کو چھوڑ کر بتوں میں سے نہ کوئی تمہارا حامی ہوگا اور نہ مددگار ۔
اور اس کی نشانیوں میں سے پہاڑوں کی طرح اونچے بحری جہاز بھی ہیں ۔
اگر وہ چاہے ہوا کو بالکل ساکن کر دے تو کشتیاں سطح سمندر پر رکی رہ جائیں ، بیشک اس میں ہر صبر شعار و شکر گزار کے لئے نشانیاں ہیں ۔
یا ان جہازوں اور کشتیوں کو ان کے اعمال بد کے باعث جو انہوں نے کما رکھے ہیں غرق کر دے ، مگر وہ بہت سی خطاؤں کو معاف فرما دیتا ہے ۔
اور ہماری آیتوں میں جھگڑا کرنے والے جان لیں کہ ان کے لئے بھاگ نکلنے کی کوئی راہ نہیں ہے ۔
سو تمہیں جو کچھ بھی مال و متاع دیا گیا ہے وہ دنیوی زندگی کا چند روزہ فائدہ ہے اور جو کچھ اللہ کے پاس ہے وہ بہتر اور پائیدار ہے ، یہ ان لوگوں کے لئے ہے جو ایمان لاتے اور اپنے رب پر توکل کرتے ہیں ۔
اور جو لوگ کبیرہ گناہوں اور بے حیائی کے کاموں سے پرہیز کرتے ہیں اور جب انہیں غصہ آتا ہے تو معاف کر دیتے ہیں ۔
اور جو لوگ اپنے رب کا فرمان قبول کرتے ہیں اور نماز قائم رکھتے ہیں اور ان کا فیصلہ باہمی مشورہ سے ہوتا ہے اور اس مال میں سے جو ہم نے انہیں عطا کیا ہے خرچ کرتے ہیں ۔
اور وہ لوگ کہ جب انہیں کسی ظالم و جابر سے ظلم پہنچتا ہے تو اس سے بدلہ لیتے ہیں ۔
اور برائی کا بدلہ اسی برائی کی مثل ہوتا ہے ، پھر جس نے معاف کر دیا اور معافی کے ذریعہ اصلاح کی تو اس کا اجر اللہ کے ذمہ ہے ۔ بیشک وہ ظالموں کو دوست نہیں رکھتا ۔
اور یقینا جو شخص اپنے اوپر ظلم ہونے کے بعد بدلہ لے تو ایسے لوگوں پر ملامت و گرفت کی کوئی راہ نہیں ہے ۔
بس ملامت و گرفت کی راہ صرف ان کے خلاف ہے جو لوگوں پر ظلم کرتے ہیں اور زمین میں ناحق سرکشی و فساد پھیلاتے ہیں ، ایسے ہی لوگوں کے لئے دردناک عذاب ہے ۔
اور یقینا جو شخص صبر کرے اور معاف کر دے تو بیشک یہ بلند ہمت کاموں میں سے ہے ۔
اور جسے اللہ گمراہ ٹھہرا دے تو اس کے لئے اس کے بعد کوئی کارساز نہیں ہوتا ، اور آپ ظالموں کو دیکھیں گے کہ جب وہ عذاب آخرت دیکھ لیں گے تو کہیں گے : کیا دنیا میں پلٹ جانے کی کوئی سبیل ہے ؟ ۔
اور آپ انہیں دیکھیں گے کہ وہ دوزخ پر ذلت اور خوف کے ساتھ سر جھکائے ہوئے پیش کئے جائیں گے اسے چوری چوری چھپی نگاہوں سے دیکھتے ہوں گے ، اور ایمان والے کہیں گے : بیشک نقصان اٹھانے والے وہی لوگ ہیں جنہوں نے اپنی جانوں کو اور اپنے اہل و عیال کو قیامت کے دن خسارے میں ڈال دیا ، یاد رکھو ! بیشک ظالم لوگ دائمی عذاب میں مبتلا رہیں گے ۔
اور ان کافروں کے لئے کوئی حمایتی نہیں ہوں گے جو اللہ کے مقابل ان کی مدد کر سکیں ، اور جسے اللہ گمراہ ٹھہرا دیتا ہے تو اس کے لئے ہدایت کی کوئی راہ نہیں رہتی ۔
تم لوگ اپنے رب کا حکم قبول کر لو قبل اس کے کہ وہ دن آجائے جو اللہ کی طرف سے ٹلنے والا نہیں ہے ، نہ تمہارے لئے اس دن کوئی جائے پناہ ہوگی اور نہ تمہارے لئے کوئی جائے انکار ۔
پھر بھی اگر وہ روگردانی کریں تو ہم نے آپ کو ان پر تباہی سے بچانے کا ذمہ دار بنا کر نہیں بھیجا ۔ آپ پر تو صرف پیغام حق پہنچا دینے کی ذمہ داری ہے ، اور بیشک جب ہم انسان کو اپنی بارگاہ سے رحمت کا ذائقہ چکھاتے ہیں تو وہ اس سے خوش ہو جاتا ہے اور اگر انہیں کوئی مصیبت پہنچتی ہے ان کے اپنے ہاتھوں سے آگے بھیجے ہوئے اعمال بد کے باعث ، تو بیشک انسان بڑا ناشکر گزار ثابت ہوتا ہے ۔
اللہ ہی کے لئے آسمانوں اور زمین کی بادشاہت ہے ، وہ جو چاہتا ہے پیدا فرماتا ہے ، جسے چاہتا ہے لڑکیاں عطا کرتا ہے اور جسے چاہتا ہے لڑکے بخشتا ہے ۔
یا انہیں بیٹے اور بیٹیاں دونوں جمع فرماتا ہے اور جسے چاہتا ہے بانجھ ہی بنا دیتا ہے ، بیشک وہ خوب جاننے والا بڑی قدرت والا ہے ۔
اور ہر بشر کی یہ مجال نہیں کہ اللہ اس سے براہ راست کلام کرے مگر یہ کہ وحی کے ذریعے کسی کو شان نبوت سے سرفراز فرما دے یا پردے کے پیچھے سے بات کرے جیسے موسٰی علیہ السلام سے طور سینا پر کی یا کسی فرشتے کو فرستادہ بنا کر بھیجے اور وہ اس کے اذن سے جو اللہ چاہے وحی کرے الغرض عالم بشریت کے لئے خطاب الٰہی کا واسطہ اور وسیلہ صرف نبی اور رسول ہی ہوگا ، بیشک وہ بلند مرتبہ بڑی حکمت والا ہے ۔
یہ صراط مستقیم اسی اللہ ہی کا راستہ ہے جو آسمانوں اور زمین کی ہر چیز کا مالک ہے ۔ جان لو ! کہ سارے کام اللہ ہی کی طرف لوٹتے ہیں ۔
حا ، میم حقیقی معنی اللہ اور رسول صلی اللہ علیہ وآلہ وسلم ہی بہتر جانتے ہیں ۔
قسم ہے روشن کتاب کی ۔
بیشک ہم نے اسے عربی زبان کا قرآن بنایا ہے تاکہ تم لوگ سمجھ سکو ۔
بیشک وہ ہمارے پاس سب کتابوں کی اصل لوح محفوظ میں ثبت ہے یقینا یہ سب کتابوں پر بلند مرتبہ بڑی حکمت والا ہے ۔
اور کیا ہم اس نصیحت کو تم سے اس بنا پر روک دیں کہ تم حد سے گزر جانے والی قوم ہو ۔
اور پہلے لوگوں میں ہم نے کتنے ہی پیغمبر بھیجے تھے ۔
اور کوئی نبی ان کے پاس نہیں آتا تھا مگر وہ اس کا مذاق اڑایا کرتے تھے ۔
اور ہم نے ان کفار مکہ سے زیادہ زور آور لوگوں کو ہلاک کر دیا اور اگلے لوگوں کا حال کئی جگہ پہلے گزر چکا ۔
اور اگر آپ ان سے پوچھیں کہ آسمانوں اور زمین کو کس نے پیدا کیا تو وہ یقینا کہیں گے کہ انہیں غالب ، علم والے رب نے پیدا کیا ہے ۔
جس نے تمہارے لئے زمین کو بچھونا بنایا اور اس میں تمہارے لئے راستے بنائے تاکہ تم منزل مقصود تک پہنچ سکو ۔
اور جس نے آسمان سے اندازۂ ضرورت کے مطابق پانی اتارا ، پھر ہم نے اس سے مردہ شہر کو زندہ کر دیا ، اسی طرح تم بھی مرنے کے بعد زمین سے نکالے جاؤ گے ۔
اور جس نے تمام اقسام و اصناف کی مخلوق پیدا کی اور تمہارے لئے کشتیاں اور بحری جہاز بنائے اور چوپائے بنائے جن پر تم بحر و بر میں سوار ہوتے ہو ۔
تاکہ تم ان کی پشتوں یا نشستوں پر درست ہو کر بیٹھ سکو ، پھر تم اپنے رب کی نعمت کو یاد کرو ، جب تم سکون سے اس سواری کی نشست پر بیٹھ جاؤ تو کہو : پاک ہے وہ ذات جس نے اس کو ہمارے تابع کر دیا حالانکہ ہم اسے قابو میں نہیں لا سکتے تھے ۔
اور بیشک ہم اپنے رب کی طرف ضرور لوٹ کر جانے والے ہیں ۔
اور ان مشرکوں نے اس کے بندوں میں سے بعض کو اس کی اولاد قرار دے کر اس کے جزو بنا دیئے ، بیشک انسان صریحا بڑا ناشکر گزار ہے ۔
اے کافرو ! اپنے پیمانۂ فکر کے مطابق یہی جواب دو کہ کیا اس نے اپنی مخلوقات میں سے خود اپنے لئے تو بیٹیاں بنا رکھی ہیں اور تمہیں بیٹوں کے ساتھ مختص کر رکھا ہے ۔
حالانکہ جب ان میں سے کسی کو اس کے گھر میں بیٹی کی پیدائش کی خبر دی جاتی ہے جسے انہوں نے خدائے رحمان کی شبیہ بنا رکھا ہے تو اس کا چہرہ سیاہ ہو جاتا ہے اور غم و غصہ سے بھر جاتا ہے ۔
اور کیا اللہ اپنے امور میں شراکت و معاونت کے لئے اسے اولاد بنائے گا جو زیور و زینت میں پرورش پائے اور نرمیٔ طبع اور شرم و حیاء کے باعث جھگڑے میں واضح رائے کا اظہار کرنے والی بھی نہ ہو ۔
اور انہوں نے فرشتوں کو جو کہ خدائے رحمان کے بندے ہیں عورتیں قرار دیا ہے ، کیا وہ ان کی پیدائش پر حاضر تھے ؟ نہیں ، تو اب ان کی گواہی لکھ لی جائے گی اور روز قیامت ان سے باز پرس ہوگی ۔
اور وہ کہتے ہیں کہ اگر رحمان چاہتا تو ہم ان بتوں کی پرستش نہ کرتے ، انہیں اس کا بھی کچھ علم نہیں ہے وہ محض اٹکل سے جھوٹی باتیں کرتے ہیں ۔
کیا ہم نے انہیں اس سے پہلے کوئی کتاب دے رکھی ہے کہ جسے وہ سند کے طور پر تھامے ہوئے ہیں ۔
نہیں بلکہ وہ کہتے ہیں : بیشک ہم نے اپنے باپ دادا کو ایک ملت و مذہب پر پایا اور یقینا ہم انہی کے نقوش قدم پر چلتے ہوئے ہدایت یافتہ ہیں ۔
اور اسی طرح ہم نے کسی بستی میں آپ سے پہلے کوئی ڈر سنانے والا نہیں بھیجا مگر وہاں کے وڈیروں اور خوشحال لوگوں نے کہا : بیشک ہم نے اپنے باپ دادا کو ایک طریقہ و مذہب پر پایا اور ہم یقینا انہی کے نقوش قدم کی اقتداء کرنے والے ہیں ۔
پیغمبر نے کہا : اگرچہ میں تمہارے پاس اس طریقہ سے بہتر ہدایت کا دین اور طریقہ لے آؤں جس پر تم نے اپنے باپ دادا کو پایا تھا ، تو انہوں نے کہا : جو کچھ بھی تم دے کر بھیجے گئے ہو ہم اس کے منکر ہیں ۔
سو ہم نے ان سے بدلہ لے لیا پس آپ دیکھئے کہ جھٹلانے والوں کا انجام کیسا ہوا ۔
اور جب ابراہیم علیہ السلام نے اپنے حقیقی چچا مگر پرورش کی نسبت سے باپ اور اپنی قوم سے فرمایا : بیشک میں ان سب چیزوں سے بیزار ہوں جنہیں تم پوجتے ہو ۔
بجز اس ذات کے جس نے مجھے پیدا کیا ، سو وہی مجھے عنقریب راستہ دکھائے گا ۔
اور ابراہیم علیہ السلام نے اس کلمۂ توحید کو اپنی نسل و ذریت میں باقی رہنے والا کلمہ بنا دیا تاکہ وہ اللہ کی طرف رجوع کرتے رہیں ۔
بلکہ میں نے انہیں اور ان کے آباء و اجداد کو اسی ابراہیم علیہ السلام کے تصدق اور واسطہ سے اس دنیا میں فائدہ پہنچایا ہے یہاں تک کہ ان کے پاس حق یعنی قرآن اور واضح و روشن بیان والا رسول صلی اللہ علیہ وآلہ وسلم تشریف لے آیا ۔
اور جب ان کے پاس حق آپہنچا تو کہنے لگے : یہ جادو ہے اور ہم اس کے منکر ہیں ۔
اور کہنے لگے : یہ قرآن مکہ اور طائف کی دو بستیوں میں سے کسی بڑے آدمی یعنی کسی وڈیرے ، سردار اور مال دار پر کیوں نہیں اتارا گیا ۔
کیا آپ کے رب کی رحمت نبوت کو یہ لوگ تقسیم کرتے ہیں ؟ ہم ان کے درمیان دنیوی زندگی میں ان کے اسباب معیشت کو تقسیم کرتے ہیں اور ہم ہی ان میں سے بعض کو بعض پر وسائل و دولت میں درجات کی فوقیت دیتے ہیں ،
کیا ہم یہ اس لئے کرتے ہیں کہ ان میں سے بعض جو امیر ہیں بعض غریبوں کا مذاق اڑائیں یہ غربت کا تمسخر ہے کہ تم اس وجہ سے کسی کو رحمت نبوت کا حق دار ہی نہ سمجھو ،
اور آپ کے رب کی رحمت اس دولت سے بہتر ہے جسے وہ جمع کرتے اور گھمنڈ کرتے ہیں ۔
اور اگر یہ نہ ہوتا کہ سب لوگ کفر پر جمع ہو کر ایک ہی ملت بن جائیں گے تو ہم خدائے رحمان کے ساتھ کفر کرنے والے تمام لوگوں کے گھروں کی چھتیں بھی چاندی کی کر دیتے اور سیڑھیاں بھی جن پر وہ چڑھتے ہیں ۔
اور اسی طرح ان کے گھروں کے دروازے بھی چاندی کے کر دیتے اور تخت بھی جن پر وہ مسند لگاتے ہیں ۔
اور چاندی کے اوپر سونے اور جواہرات کی آرائش بھی کر دیتے ، اور یہ سب کچھ دنیوی زندگی کی عارضی اور حقیر متاع ہے ، اور آخرت کا حسن و زیبائش آپ کے رب کے پاس ہے جو صرف پرہیزگاروں کے لئے ہے ۔
اور جو شخص خدائے رحمان کی یاد سے صرف نظر کر لے تو ہم اس کے لئے ایک شیطان مسلط کر دیتے ہیں جو ہر وقت اس کے ساتھ جڑا رہتا ہے ۔
اور وہ شیاطین انہیں ہدایت کے راستہ سے روکتے ہیں اور وہ یہی گمان کئے رہتے ہیں کہ وہ ہدایت یافتہ ہیں ۔
یہاں تک کہ جب وہ ہمارے پاس آئے گا تو اپنے ساتھی شیطان سے کہے گا : اے کاش ! میرے اور تیرے درمیان مشرق و مغرب کا فاصلہ ہوتا پس تو بہت ہی برا ساتھی تھا ۔
اور آج کے دن تمہیں یہ آرزو کرنا سود مند نہیں ہوگا جبکہ تم عمر بھر ظلم کرتے رہے ، آج تم سب عذاب میں شریک ہو ۔
پھر کیا آپ بہروں کو سنائیں گے یا اندھوں کو اور ان لوگوں کو جو کھلی گمراہی میں ہیں راہ ہدایت دکھائیں گے ۔
پس اگر ہم آپ کو دنیا سے لے جائیں تو تب بھی ہم ان سے بدلہ لینے والے ہیں ۔
یا ہم آپ کو وہ عذاب ہی دکھا دیں جس کا ہم نے ان سے وعدہ کیا ہے ، سو بے شک ہم ان پر کامل قدرت رکھنے والے ہیں ۔
پس آپ اس قرآن کو مضبوطی سے تھامے رکھیئے جو آپ کی طرف وحی کیا گیا ہے ، بیشک آپ سیدھی راہ پر قائم ہیں ۔
اور یقینا یہ قرآن آپ کے لئے اور آپ کی امت کے لئے عظیم شرف ہے ، اور لوگو ! عنقریب تم سے پوچھا جائے گا کہ تم نے قرآن کے ساتھ کتنا تعلق استوار کیا ۔
اور جو رسول ہم نے آپ سے پہلے بھیجے آپ ان سے پوچھئے کہ کیا ہم نے خدائے رحمان کے سوا کوئی اور معبود بنائے تھے کہ ان کی پرستش کی جائے ۔
اور یقینا ہم نے موسٰی علیہ السلام کو اپنی نشانیاں دے کر فرعون اور اس کے سرداروں کی طرف بھیجا تو انہوں نے کہا : بیشک میں سب جہانوں کے پروردگار کا رسول ہوں ۔
پھر جب وہ ہماری نشانیاں لے کر ان کے پاس آئے تو وہ اسی وقت ان نشانیوں پر ہنسنے لگے ۔
اور ہم انہیں کوئی نشانی نہیں دکھاتے تھے مگر یہ کہ وہ اپنے سے پہلی مشابہ نشانی سے کہیں بڑھ کر ہوتی تھی اور بالآخر ہم نے انہیں کئی بار عذاب میں پکڑا تاکہ وہ باز آجائیں ۔
اور وہ کہنے لگے : اے جادوگر ! تو اپنے رب سے ہمارے لئے اس عہد کے مطابق دعا کر جو اس نے تجھ سے کر رکھا ہے تو بیشک ہم ہدایت یافتہ ہو جائیں گے ۔
پھر جب ہم نے دعائے موسٰی سے وہ عذاب ان سے ہٹا دیا تو وہ فورا عہد شکنی کرنے لگے ۔
اور فرعون نے اپنی قوم میں فخر سے پکارا اور کہا : اے میری قوم ! کیا ملک مصر میرے قبضہ میں نہیں ہے اور یہ نہریں جو میرے محلات کے نیچے سے بہہ رہی ہیں کیا میری نہیں ہیں ؟ سو کیا تم دیکھتے نہیں ہو ۔
کیا یہ حقیقت نہیں کہ میں اس شخص سے بہتر ہوں جو حقیر و بے وقعت ہے اور صاف طریقے سے گفتگو بھی نہیں کر سکتا ؟ ۔
پھر اگر یہ سچا رسول ہے تو اس پر پہننے کے لئے سونے کے کنگن کیوں نہیں اتارے جاتے یا اس کے ساتھ فرشتے جمع ہو کر پے در پے کیوں نہیں آجاتے ؟ ۔
پس اس نے ان باتوں سے اپنی قوم کو بے وقوف بنا لیا ، سو ان لوگوں نے اس کا کہنا مان لیا ، بیشک وہ لوگ ہی نافرمان قوم تھے ۔
پھر جب انہوں نے موسٰی علیہ السلام کی شان میں گستاخی کر کے ہمیں شدید غضبناک کر دیا تو ہم نے ان سے بدلہ لے لیا اور ہم نے ان سب کو غرق کر دیا ۔
سو ہم نے انہیں گیا گزرا کر دیا اور پیچھے آنے والوں کے لئے نمونۂ عبرت بنا دیا ۔
اور جب عیسٰی ابن مریم علیہما السلام کی مثال بیان کی جائے تو اس وقت آپ کی قوم کے لوگ اس سے خوشی کے مارے ہنستے ہیں ۔
اور کہتے ہیں : آیا ہمارے معبود بہتر ہیں یا وہ عیسٰی علیہ السلام ، وہ آپ سے یہ بات محض جھگڑنے کے لئے کرتے ہیں ، بلکہ وہ لوگ بڑے جھگڑالو ہیں ۔
وہ عیسٰی علیہ السلام محض ایک برگزیدہ بندہ تھے جن پر ہم نے انعام فرمایا اور ہم نے انہیں بنی اسرائیل کے لئے اپنی قدرت کا نمونہ بنایا تھا ۔
اور اگر ہم چاہتے تو ہم تمہارے بدلے زمین میں فرشتے پیدا کر دیتے جو تمہارے جانشین ہوتے ۔
اور بیشک وہ عیسٰی علیہ السلام جب آسمان سے نزول کریں گے تو قرب قیامت کی علامت ہوں گے ، پس تم ہرگز اس میں شک نہ کرنا اور میری پیروی کرتے رہنا ، یہ سیدھا راستہ ہے ۔
اور شیطان تمہیں ہرگز اس راہ سے روکنے نہ پائے ، بیشک وہ تمہارا کھلا دشمن ہے ۔
اور جب عیسٰی علیہ السلام واضح نشانیاں لے کر آئے تو انہوں نے کہا : یقینا میں تمہارے پاس حکمت و دانائی لے کر آیا ہوں اور اس لئے آیا ہوں کہ بعض باتیں جن میں تم اختلاف کر رہے ہو تمہارے لئے خوب واضح کر دوں ، سو تم اللہ سے ڈرو اور میری اطاعت کرو ۔
بیشک اللہ ہی میرا بھی رب ہے اور تمہارا بھی رب ہے ، پس اسی کی عبادت کرو ۔ یہی سیدھا راستہ ہے ۔
پس ان کے درمیان آپس میں ہی مختلف فرقے ہو گئے ، سو جن لوگوں نے ظلم کیا ان کے لئے دردناک دن کے عذاب کی خرابی ہے ۔
یہ لوگ کیا انتظار کر رہے ہیں بس یہی کہ قیامت ان پر اچانک آجائے اور انہیں خبر بھی نہ ہو ۔
سارے دوست و احباب اس دن ایک دوسرے کے دشمن ہوں گے سوائے پرہیزگاروں کے انہی کی دوستی اور ولایت کام آئے گی ۔
ان سے فرمایا جائے گا : اے میرے مقرب بندو ! آج کے دن تم پر نہ کوئی خوف ہے اور نہ ہی تم غم زدہ ہو گے ۔
یہ وہ لوگ ہیں جو ہماری آیتوں پر ایمان لائے اور ہمیشہ ہمارے تابع فرمان رہے ۔
تم اور تمہارے ساتھ جڑے رہنے والے ساتھی سب جنت میں داخل ہو جاؤ جنت کی نعمتوں ، راحتوں اور لذتوں کے ساتھ تمہاری تکریم کی جائے گی ۔
ان پر سونے کی پلیٹوں اور گلاسوں کا دور چلایا جائے گا اور وہاں وہ سب چیزیں موجود ہوں گی جن کو دل چاہیں گے اور جن سے آنکھیں راحت پائیں گی اور تم وہاں ہمیشہ رہو گے ۔
اور اے پرہیزگارو ! یہ وہ جنت ہے جس کے تم مالک بنا دیئے گئے ہو ، ان اعمال کے صلہ میں جو تم انجام دیتے تھے ۔
تمہارے لئے اس میں بکثرت پھل اور میوے ہیں تم ان میں سے کھاتے رہو گے ۔
بیشک مجرم لوگ دوزخ کے عذاب میں ہمیشہ رہنے والے ہیں ۔
جو ان سے ہلکا نہیں کیا جائے گا اور وہ اس میں ناامید ہو کر پڑے رہیں گے ۔
اور ہم نے ان پر ظلم نہیں کیا لیکن وہ خود ہی ظلم کرنے والے تھے ۔
اور وہ داروغۂ جہنم کو پکاریں گے : اے مالک ! آپ کا رب ہمیں موت دے دے تو اچھا ہے ۔ وہ کہے گا کہ تم اب اسی حال میں ہی ہمیشہ رہنے والے ہو ۔
بیشک ہم تمہارے پاس حق لائے لیکن تم میں سے اکثر لوگ حق کو ناپسند کرتے تھے ۔
کیا انہوں نے یعنی کفار مکہ نے رسول صلی اللہ علیہ وآلہ وسلم کے خلاف کوئی تدبیر پختہ کر لی ہے تو ہم بھی پختہ فیصلہ کرنے والے ہیں ۔
کیا وہ گمان کرتے ہیں کہ ہم ان کی پوشیدہ باتیں اور ان کی سرگوشیاں نہیں سنتے ؟ کیوں نہیں ضرور سنتے ہیں ! اور ہمارے بھیجے ہوئے فرشتے بھی ان کے پاس لکھ رہے ہوتے ہیں ۔
فرما دیجئے کہ اگر بفرض محال رحمان کے ہاں کوئی لڑکا ہوتا یا اولاد ہوتی تو میں سب سے پہلے اس کی عبادت کرنے والا ہوتا ۔
آسمانوں اور زمین کا پروردگار ، عرش کا مالک پاک ہے ان باتوں سے جو یہ بیان کرتے ہیں ۔
سو آپ انہیں چھوڑ دیجئے ، بے کار بحثوں میں پڑے رہیں اور لغو کھیل کھیلتے رہیں حتٰی کہ اپنے اس دن کو پا لیں گے جس کا ان سے وعدہ کیا جا رہا ہے ۔
اور وہی ذات آسمان میں معبود ہے اور زمین میں بھی معبود ہے ، اور وہ بڑی حکمت والا بڑے علم والا ہے ۔
اور وہ ذات بڑی بابرکت ہے جس کے لئے آسمانوں اور زمین کی بادشاہت ہے اور ان کی بھی جو کچھ ان کے درمیان ہے ، اور وقت قیامت کا علم بھی اس کے پاس ہے ، اور تم اسی کی طرف لوٹائے جاؤ گے ۔
اور جن کی یہ کافر لوگ اللہ کے سوا پرستش کرتے ہیں وہ تو شفاعت کا کوئی اختیار نہیں رکھتے مگر ان کے برعکس شفاعت کا اختیار ان کو حاصل ہے جنہوں نے حق کی گواہی دی اور وہ اسے یقین کے ساتھ جانتے بھی تھے ۔
اور اگر آپ ان سے دریافت فرمائیں کہ انہیں کس نے پیدا کیا ہے تو ضرور کہیں گے : اللہ نے ، پھر وہ کہاں بھٹکتے پھرتے ہیں ۔
اور اس حبیب مکرم کے یوں کہنے کی قسم کہ یا رب ! بیشک یہ ایسے لوگ ہیں جو ایمان ہی نہیں لاتے ۔
سو میرے محبوب ! آپ ان سے چہرہ پھیر لیجئے اور یوں کہہ دیجئے : بس ہمارا سلام ، پھر وہ جلد ہی اپنا حشر معلوم کر لیں گے ۔
حا ، میم حقیقی معنی اللہ اور رسول صلی اللہ علیہ وآلہ وسلم ہی بہتر جانتے ہیں ۔
اس روشن کتاب کی قسم ۔
بیشک ہم نے اسے ایک بابرکت رات میں اتارا ہے بیشک ہم ڈر سنانے والے ہیں ۔
اس رات میں ہر حکمت والے کام کا جدا جدا فیصلہ کر دیا جاتا ہے ۔
ہماری بارگاہ کے حکم سے ، بیشک ہم ہی بھیجنے والے ہیں ۔
یہ آپ کے رب کی جانب سے رحمت ہے ، بیشک وہ خوب سننے والا خوب جاننے والا ہے ۔
آسمانوں اور زمین کا اور جو کچھ ان کے درمیان ہے اس کا پروردگار ہے ، بشرطیکہ تم یقین رکھنے والے ہو ۔
اس کے سوا کوئی معبود نہیں ، وہی زندگی دیتا اور موت دیتا ہے وہ تمہارا بھی رب ہے اور تمہارے اگلے آباء و اجداد کا بھی رب ہے ۔
بلکہ وہ شک میں پڑے کھیل رہے ہیں ۔
سو آپ اس دن کا انتظار کریں جب آسمان واضح دھواں ظاہر کر دے گا ۔
جو لوگوں کو ڈھانپ لے گا یعنی ہر طرف محیط ہو جائے گا ، یہ دردناک عذاب ہے ۔
اس وقت کہیں گے : اے ہمارے رب ! تو ہم سے اس عذاب کو دور کر دے ، بیشک ہم ایمان لاتے ہیں ۔
اب ان کا نصیحت ماننا کہاں مفید ہو سکتا ہے حالانکہ ان کے پاس واضح بیان فرمانے والے رسول آچکے ۔
پھر انہوں نے اس سے منہ پھیر لیا اور گستاخی کرتے ہوئے کہنے لگے : وہ سکھایا ہوا دیوانہ ہے ۔
بیشک ہم تھوڑا سا عذاب دور کئے دیتے ہیں تم یقینا وہی کفر دہرانے لگو گے ۔
جس دن ہم بڑی سخت گرفت کریں گے تو اس دن ہم یقینا انتقام لے ہی لیں گے ۔
اور در حقیقت ہم نے ان سے پہلے قوم فرعون کی بھی آزمائش کی تھی اور ان کے پاس بزرگی والے رسول موسٰی علیہ السلام آئے تھے ۔
انہوں نے کہا تھا کہ تم بندگان خدا یعنی بنی اسرائیل کو میرے حوالے کر دو ، بیشک میں تمہاری قیادت و رہبری کے لئے امانت دار رسول ہوں ۔
اور یہ کہ اللہ کے مقابلے میں سرکشی نہ کرو ، میں تمہارے پاس روشن دلیل لے کر آیا ہوں ۔
اور بیشک میں نے اپنے رب اور تمہارے رب کی پناہ لے لی ہے اس سے کہ تم مجھے سنگ سار کرو ۔
اور اگر تم مجھ پر ایمان نہیں لاتے تو مجھ سے کنارہ کش ہو جاؤ ۔
پھر انہوں نے اپنے رب سے دعا کی کہ بیشک یہ لوگ مجرم قوم ہیں ۔
ارشاد ہوا : پھر تم میرے بندوں کو راتوں رات لے کر چلے جاؤ بیشک تمہارا تعاقب کیا جائے گا ۔
اور خود گزر جانے کے بعد دریا کو ساکن اور کھلا چھوڑ دینا ، بیشک وہ ایسا لشکر ہے جسے ڈبو دیا جائے گا ۔
وہ کتنے ہی باغات اور چشمے چھوڑ گئے ۔
اور زراعتیں اور عالی شان عمارتیں ۔
اور نعمتیں اور راحتیں جن میں وہ عیش کیا کرتے تھے ۔
اسی طرح ہوا ، اور ہم نے ان سب کا دوسرے لوگوں کو وارث بنا دیا ۔
پھر نہ تو ان پر آسمان اور زمین روئے اور نہ ہی انہیں مہلت دی گئی ۔
اور واقعتہ ہم نے بنی اسرائیل کو ذلت انگیز عذاب سے نجات بخشی ۔
فرعون سے ، بیشک وہ بڑا سرکش ، حد سے گزرنے والوں میں سے تھا ۔
اور بیشک ہم نے ان بنی اسرائیل کو علم کی بنا پر ساری دنیا کی معاصر تہذیبوں پر چن لیا تھا ۔
اور ہم نے انہیں وہ نشانیاں عطا فرمائیں جن میں ظاہری نعمت اور صریح آزمائش تھی ۔
بیشک وہ لوگ کہتے ہیں ۔
کہ ہماری پہلی موت کے سوا بعد میں کچھ نہیں ہے اور ہم دوبارہ نہیں اٹھائے جائیں گے ۔
سو تم ہمارے باپ دادا کو زندہ کر کے لے آؤ ، اگر تم سچے ہو ۔
بھلا یہ لوگ بہتر ہیں یا بادشاہ یمن اسعد ابوکریب تبع الحمیری کی قوم اور وہ لوگ جو ان سے پہلے تھے ، ہم نے ان سب کو ہلاک کر ڈالا تھا ، بیشک وہ لوگ مجرم تھے ۔
اور ہم نے آسمانوں اور زمین کو اور جو کچھ ان کے درمیان ہے اسے محض کھیلتے ہوئے نہیں بنایا ۔
ہم نے دونوں کو حق کے مقصد و حکمت کے ساتھ پیدا کیا ہے لیکن ان کے اکثر لوگ نہیں جانتے ۔
بیشک فیصلہ کا دن ، ان سب کے لئے مقررہ وقت ہے ۔
جس دن کوئی دوست کسی دوست کے کچھ کام نہ آئے گا اور نہ ہی ان کی مدد کی جائے گی ۔
سوائے ان کے جن پر اللہ نے رحمت فرمائی ہے وہ ایک دوسرے کی شفاعت کریں گے ، بیشک وہ بڑا غالب بہت رحم فرمانے والا ہے ۔
بیشک کانٹے دار پھل کا درخت ۔
بڑے نافرمانوں کا کھانا ہوگا ۔
پگھلے ہوئے تانبے کی طرح وہ پیٹوں میں کھولے گا ۔
کھولتے ہوئے پانی کے جوش کی مانند ۔
حکم ہوگا : اس کو پکڑ لو اور دوزخ کے وسط تک اسے زور سے گھسیٹتے ہوئے لے جاؤ ۔
پھر اس کے سر پر کھولتے ہوئے پانی کا عذاب ڈالو ۔
مزہ چکھ لے ، ہاں تو ہی اپنے گمان اور دعوٰی میں بڑا معزز و مکرم ہے ۔
بیشک یہ وہی دوزخ ہے جس میں تم شک کیا کرتے تھے ۔
بیشک پرہیزگار لوگ امن والے مقام میں ہوں گے ۔
باغات اور چشموں میں ۔
باریک اور دبیز ریشم کا لباس پہنے ہوں گے ، آمنے سامنے بیٹھے ہوں گے ۔
اسی طرح ہی ہوگا ، اور ہم انہیں گوری رنگت والی کشادہ چشم حوروں سے بیاہ دیں گے ۔
وہاں بیٹھے اطمینان سے ہر طرح کے پھل اور میوے طلب کرتے ہوں گے ۔
اس جنت میں موت کا مزہ نہیں چکھیں گے سوائے اس پہلی موت کے جو گزر چکی ہوگی اور اللہ انہیں دوزخ کے عذاب سے بچا لے گا ۔
یہ آپ کے رب کا فضل ہے یعنی آپ کا رب آپ کے وسیلے سے ہی عطا کرے گا ، یہی بہت بڑی کامیابی ہے ۔
بس ہم نے آپ ہی کی زبان میں اس قرآن کو آسان کر دیا ہے تاکہ وہ نصیحت حاصل کریں ۔
سو آپ بھی انتظار فرمائیں ، یقینا وہ بھی انتظار کر رہے ہیں آپ ان کا حشر و انتقام دیکھیں گے اور وہ آپ کی شان اور آپ کے تصدق سے مومنوں پر میرا انعام دیکھیں گے ۔
حا ، میم حقیقی معنی اللہ اور رسول صلی اللہ علیہ وآلہ وسلم ہی بہتر جانتے ہیں ۔
اس کتاب کا اتارا جانا اللہ کی جانب سے ہے جو بڑی عزت والا بڑی حکمت والا ہے ۔
بیشک آسمانوں اور زمین میں یقینا مومنوں کے لئے نشانیاں ہیں ۔
اور تمہاری اپنی پیدائش میں اور ان جانوروں میں جنہیں وہ پھیلاتا ہے ، یقین رکھنے والے لوگوں کے لئے نشانیاں ہیں ۔
اور رات دن کے آگے پیچھے آنے جانے میں اور بصورت بارش اس رزق میں جسے اللہ آسمان سے اتارتا ہے ، پھر اس سے زمین کو اس کی مردنی کے بعد زندہ کر دیتا ہے اور اسی طرح ہواؤں کے رخ پھیرنے میں ، ان لوگوں کے لئے نشانیاں ہیں جو عقل و شعور رکھتے ہیں ۔
یہ اللہ کی آیتیں ہیں جنہیں ہم آپ پر پوری سچائی کے ساتھ تلاوت فرماتے ہیں ، پھر اللہ اور اس کی آیتوں کے بعد یہ لوگ کس بات پر ایمان لائیں گے ۔
ہر بہتان تراشنے والے کذاب اور بڑے سیاہ کار کے لئے ہلاکت ہے ۔
جو اللہ کی ان آیتوں کو سنتا ہے جو اس پر پڑھ پڑھ کر سنائی جاتی ہیں پھر اپنے کفر پر اصرار کرتا ہے تکبر کرتے ہوئے ، گویا اس نے انہیں سنا ہی نہیں ، تو آپ اسے دردناک عذاب کی بشارت دے دیں ۔
اور جب اسے ہماری قرآنی آیات میں سے کسی چیز کا بھی علم ہو جاتا ہے تو اسے مذاق بنا لیتا ہے ، ایسے ہی لوگوں کے لئے ذلت انگیز عذاب ہے ۔
ان کے اس عرصۂ حیات کے بعد دوزخ ہے اور جو مال دنیا انہوں نے کما رکھا ہے ان کے کچھ کام نہیں آئے گا اور نہ وہ بت ہی کام آئیں گے جنہیں اللہ کے سوا انہوں نے کارساز بنا رکھا ہے ، اور ان کے لئے بہت سخت عذاب ہے ۔
یہ قرآن ہدایت ہے ، اور جن لوگوں نے اپنے رب کی آیات کے ساتھ کفر کیا ان کے لئے سخت ترین دردناک عذاب ہے ۔
اللہ ہی ہے جس نے سمندر کو تمہارے قابو میں کر دیا تاکہ اس کے حکم سے اس میں جہاز اور کشتیاں چلیں اور تاکہ تم بحری راستوں سے بھی اس کا فضل یعنی رزق تلاش کر سکو ، اور اس لئے کہ تم شکر گزار ہو جاؤ ۔
اور اس نے تمہارے لئے جو کچھ آسمانوں میں ہے اور جو کچھ زمین میں ہے ، سب کو اپنی طرف سے نظام کے تحت مسخر کر دیا ہے ، بیشک اس میں ان لوگوں کے لئے نشانیاں ہیں جو غور و فکر کرتے ہیں ۔
آپ ایمان والوں سے فرما دیجئے کہ وہ ان لوگوں کو نظر انداز کر دیں جو اللہ کے دنوں کی آمد کی امید اور خوف نہیں رکھتے تاکہ وہ ان لوگوں کو ان کے اعمال کا پورا بدلہ دے دے جو وہ کمایا کرتے تھے ۔
جس نے کوئی نیک عمل کیا سو اپنی ہی جان کے نفع کے لئے اور جس نے برائی کی تو اس کا وبال بھی اسی پر ہے پھر تم سب اپنے رب کی طرف لوٹائے جاؤ گے ۔
اور بیشک ہم نے بنی اسرائیل کو کتاب اور حکومت اور نبوت عطا فرمائی ، اور انہیں پاکیزہ چیزوں سے رزق دیا اور ہم نے انہیں ان کے ہم زمانہ جہانوں پر یعنی اس دور کی قوموں اور تہذیبوں پر فضیلت بخشی ۔
اور ہم نے ان کو دین اور نبوت کے واضح دلائل اور نشانیاں دی ہیں مگر اس کے بعد کہ ان کے پاس بعثت محمدی صلی اللہ علیہ وآلہ وسلم کا علم آچکا انہوں نے اس سے اختلاف کیا محض باہمی حسد و عداوت کے باعث ، بیشک آپ کا رب ان کے درمیان قیامت کے دن اس امر کا فیصلہ فرما دے گا جس میں وہ اختلاف کیا کرتے تھے ۔
پھر ہم نے آپ کو دین کے کھلے راستے شریعت پر مامور فرما دیا ، سو آپ اسی راہ پر چلتے جائیے اور ان لوگوں کی خواہشوں کو قبول نہ فرمائیے جنہیں آپ کی اور آپ کے دین کی عظمت و حقانیت کا علم ہی نہیں ہے ۔
بیشک یہ لوگ اللہ کی جانب سے اسلام کی راہ میں پیش آمدہ مشکلات کے وقت میں وعدوں کے باوجود ہرگز آپ کے کام نہیں آئیں گے ، اور بیشک ظالم لوگ دنیا میں ایک دوسرے کے ہی دوست اور مددگار ہوا کرتے ہیں ، اور اللہ پرہیزگاروں کا دوست اور مددگار ہے ۔
یہ قرآن لوگوں کے لئے بصیرت و عبرت کے دلائل ہیں اور یقین رکھنے والوں کے لئے ہدایت اور رحمت ہے ۔
کیا وہ لوگ جنہوں نے برائیاں کما رکھی ہیں یہ گمان کرتے ہیں کہ ہم انہیں ان لوگوں کی مانند کر دیں گے جو ایمان لائے اور نیک اعمال کرتے رہے کہ ان کی زندگی اور ان کی موت برابر ہو جائے ۔ جو دعوٰی یہ کفار کر رہے ہیں نہایت برا ہے ۔
اور اللہ نے آسمانوں اور زمین کو حق پر مبنی حکمت کے ساتھ پیدا فرمایا اور اس لئے کہ ہر جان کو اس کے اعمال کا بدلہ دیا جائے جو اس نے کمائے ہیں اور ان پر ظلم نہیں کیا جائے گا ۔
کیا آپ نے اس شخص کو دیکھا جس نے اپنی نفسانی خواہش کو معبود بنا رکھا ہے اور اللہ نے اسے علم کے باوجود گمراہ ٹھہرا دیا ہے اور اس کے کان اور اس کے دل پر مہر لگا دی ہے اور اس کی آنکھ پر پردہ ڈال دیا ہے ، پھر اسے اللہ کے بعد کون ہدایت کر سکتا ہے ، سو کیا تم نصیحت قبول نہیں کرتے ۔
اور وہ کہتے ہیں : ہماری دنیوی زندگی کے سوا اور کچھ نہیں ہے ہم بس یہیں مرتے اور جیتے ہیں اور ہمیں زمانے کے حالات و واقعات کے سوا کوئی ہلاک نہیں کرتا گویا خدا اور آخرت کا مکمل انکار کرتے ہیں ، اور انہیں اس حقیقت کا کچھ بھی علم نہیں ہے ، وہ صرف خیال و گمان سے کام لے رہے ہیں ۔
اور جب ان پر ہماری واضح آیتیں پڑھ کر سنائی جاتی ہیں تو اس کے سوا ان کی کوئی دلیل نہیں ہوتی کہ ہمارے باپ دادا کو زندہ کر کے لے آؤ ، اگر تم سچے ہو ۔
فرما دیجئے : اللہ ہی تمہیں زندگی دیتا ہے اور پھر وہی تمہیں موت دیتا ہے پھر تم سب کو قیامت کے دن کی طرف جمع فرمائے گا جس میں کوئی شک نہیں ہے ، لیکن اکثر لوگ نہیں جانتے ۔
اور اللہ ہی کے لئے آسمانوں اور زمین کی بادشاہت ہے اور جس دن قیامت برپا ہوگی تب سب اہل باطل سخت خسارے میں پڑ جائیں گے ۔
اور آپ دیکھیں گے کفار و منکرین کا ہر گروہ گھٹنوں کے بل گرا ہوا بیٹھا ہو گا ، ہر فرقے کو اس کے اعمال کی کتاب کی طرف بلایا جائے گا ، آج تمہیں ان اعمال کا بدلہ دیا جائے گا جو تم کیا کرتے تھے ۔
یہ ہمارا نوشتہ ہے جو تمہارے بارے میں سچ سچ بیان کرے گا ، بیشک ہم وہ سب کچھ لکھوا کر محفوظ کر لیا کرتے تھے جو تم کرتے تھے ۔
پس جو لوگ ایمان لائے اور نیک اعمال کرتے رہے تو ان کا رب انہیں اپنی رحمت میں داخل فرما لے گا ، یہی تو واضح کامیابی ہے ۔
اور جن لوگوں نے کفر کیا ان سے کہا جائے گا : کیا میری آیتیں تم پر پڑھ پڑھ کر نہیں سنائی جاتی تھیں ، پس تم نے تکبر کیا اور تم مجرم لوگ تھے ۔
اور جب کہا جاتا تھا کہ اللہ کا وعدہ سچا ہے اور قیامت کے آنے میں کوئی شک نہیں ہے تو تم کہتے تھے کہ ہم نہیں جانتے قیامت کیا ہے ، ہم اسے وہم و گمان کے سوا کچھ نہیں سمجھتے اور ہم اس پر یقین کرنے والے نہیں ہیں ۔
اور ان کے لئے وہ سب برائیاں ظاہر ہو جائیں گی جو وہ انجام دیتے تھے اور وہ عذاب انہیں گھیر لے گا جس کا وہ مذاق اڑایا کرتے تھے ۔
اور ان سے کہا جائے گا : آج ہم تمہیں بھلائے دیتے ہیں جس طرح تم نے اپنے اس دن کی پیشی کو بھلا دیا تھا اور تمہارا ٹھکانا دوزخ ہے اور تمہارے لئے کوئی بھی مددگار نہ ہوگا ۔
یہ اس وجہ سے ہے کہ تم نے اللہ کی آیتوں کو مذاق بنا رکھا تھا اور دنیوی زندگی نے تمہیں دھوکہ میں ڈال دیا تھا ، سو آج نہ تو وہ اس دوزخ سے نکالے جائیں گے اور نہ ان سے توبہ کے ذریعے اللہ کی رضاجوئی قبول کی جائے گی ۔
پس اللہ ہی کے لئے ساری تعریفیں ہیں جو آسمانوں کا رب ہے اور زمین کا مالک ہے ، سب جہانوں کا پروردگار بھی ہے ۔
اور آسمانوں اور زمین میں ساری کبریائی یعنی بڑائی اسی کے لئے ہے اور وہی بڑا غالب بڑی حکمت والا ہے ۔
حا ، میم حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ۔
اس کتاب کا نازل کیا جانا اللہ کی جانب سے ہے جو غالب حکمت والا ہے ۔
اور ہم نے آسمانوں کو اور زمین کو اور اس مخلوقات کو جو ان کے درمیان ہے پیدا نہیں کیا مگر حکمت اور مقررہ مدت کے تعین کے ساتھ ، اور جنہوں نے کفر کیا ہے انہیں جس چیز سے ڈرایا گیا اسی سے روگردانی کرنے والے ہیں ۔
آپ فرما دیں کہ مجھے بتاؤ تو کہ جن بتوں کی تم اللہ کے سوا عبادت کرتے ہو مجھے دکھاؤ کہ انہوں نے زمین میں کیا چیز تخلیق کی ہے یا یہ دکھا دو کہ آسمانوں کی تخلیق میں ان کی کوئی شراکت ہے ۔ تم میرے پاس اس قرآن سے پہلے کی کوئی کتاب یا اگلوں کے علم کا کوئی بقیہ حصہ جو منقول چلا آرہا ہو ثبوت کے طور پر پیش کرو اگر تم سچے ہو ۔
اور اس شخص سے بڑھ کر گمراہ کون ہوسکتا ہے جو اللہ کے سوا ایسے بتوں کی عبادت کرتا ہے جو قیامت کے دن تک اسے سوال کا جواب نہ دے سکیں اور وہ بت ان کی دعاء و عبادت سے ہی بے خبر ہیں ۔
اور جب لوگ قیامت کے دن جمع کئے جائیں گے تو وہ معبودان باطلہ ان کے دشمن ہوں گے اور اپنی برات کی خاطر ان کی عبادت سے ہی منکر ہو جائیں گے ۔
اور جب ان پر ہماری واضح آیتیں پڑھی جاتی ہیں تو جو لوگ کفر کر رہے ہیں حق یعنی قرآن کے بارے میں ، جبکہ وہ ان کے پاس آچکا ، کہتے ہیں : یہ کھلا جادو ہے ۔
کیا وہ لوگ یہ کہتے ہیں کہ اس قرآن کو پیغمبر نے گھڑ لیا ہے ۔ آپ فرما دیں : اگر اسے میں نے گھڑا ہے تو تم مجھے اللہ کے عذاب سے بچانے کا کچھ بھی اختیار نہیں رکھتے ، اور وہ ان باتوں کو خوب جانتا ہے جو تم اس قرآن کے بارے میں طعنہ زنی کے طور پر کر رہے ہو ۔ وہی اللہ میرے اور تمہارے درمیان گواہ کافی ہے ، اور وہ بڑا بخشنے والا بہت رحم فرمانے والا ہے ۔
آپ فرما دیں کہ میں انسانوں کی طرف کوئی پہلا رسول نہیں آیا کہ مجھ سے قبل رسالت کی کوئی مثال ہی نہ ہو اور میں ازخود یعنی محض اپنی عقل و درایت سے نہیں جانتا کہ میرے ساتھ کیا سلوک کیا جائے گا اور نہ وہ جو تمہارے ساتھ کیا جائے گا ، میرا علم تو یہ ہے کہ میں صرف اس وحی کی پیروی کرتا ہوں جو میری طرف بھیجی جاتی ہے وہی مجھے ہر شے کا علم عطا کرتی ہے اور میں تو صرف اس علم بالوحی کی بنا پر واضح ڈر سنانے والا ہوں ۔
فرما دیجئے : ذرا بتاؤ تو اگر یہ قرآن اللہ کی طرف سے ہو اور تم نے اس کا انکار کر دیا ہو اور بنی اسرائیل میں سے ایک گواہ بھی پہلی آسمانی کتابوں سے اس جیسی کتاب کے اترنے کے ذکر پر گواہی دے پھر وہ اس پر ایمان بھی لایا ہو اور تم اس کے باوجود غرور کرتے رہے تو تمہارا انجام کیا ہوگا ؟ ، بیشک اللہ ظالم قوم کو ہدایت نہیں فرماتا ۔
اور کافروں نے مومنوں سے کہا : اگر یہ دین محمدی صلی اللہ علیہ وآلہ وسلم بہتر ہوتا تو یہ لوگ اس کی طرف ہم سے پہلے نہ بڑھتے ہم خود ہی سب سے پہلے اسے قبول کر لیتے ، اور جب ان کفار نے خود اس سے ہدایت نہ پائی تو اب کہتے ہیں کہ یہ تو پرانا جھوٹ اور بہتان ہے ۔
اور اس سے پہلے موسٰی علیہ السلام کی کتاب تورات پیشوا اور رحمت تھی ، اور یہ کتاب اس کی تصدیق کرنے والی ہے ، عربی زبان میں ہے تاکہ ان لوگوں کو ڈرائے جنہوں نے ظلم کیا ہے اور نیکوکاروں کے لئے خوشخبری ہو ۔
بیشک جن لوگوں نے کہا کہ ہمارا رب اللہ ہے پھر انہوں نے استقامت اختیار کی تو ان پر نہ کوئی خوف ہے اور نہ وہ غمگین ہوں گے ۔
یہی لوگ اہل جنت ہیں جو اس میں ہمیشہ رہنے والے ہیں ۔ یہ ان اعمال کی جزا ہے جو وہ کیا کرتے تھے ۔
اور ہم نے انسان کو اپنے والدین کے ساتھ نیک سلوک کرنے کاحکم فرمایا ۔ اس کی ماں نے اس کو تکلیف سے پیٹ میں اٹھائے رکھا اور اسے تکلیف کے ساتھ جنا ، اور اس کا پیٹ میں اٹھانا اور اس کا دودھ چھڑانا یعنی زمانۂ حمل و رضاعت تیس ماہ پر مشتمل ہے ۔ یہاں تک کہ وہ اپنی جوانی کو پہنچ جاتا ہے اور پھر چالیس سال کی پختہ عمر کو پہنچتا ہے ، تو کہتا ہے : اے میرے رب : مجھے توفیق دے کہ میں تیرے اس احسان کا شکر ادا کروں جو تو نے مجھ پر اور میرے والدین پر فرمایا ہے اور یہ کہ میں ایسے نیک اعمال کروں جن سے تو راضی ہو اور میرے لئے میری اولاد میں نیکی اور خیر رکھ دے ۔ بیشک میں تیری طرف رجوع کرتا ہوں اور میں یقینا فرمانبرداروں میں سے ہوں ۔
یہی وہ لوگ ہیں ہم جن کے نیک اعمال قبول کرتے ہیں اوران کی کوتاہیوں سے درگزر فرماتے ہیں ، یہی اہل جنت ہیں ۔ یہ سچا وعدہ ہے جو ان سے کیا جا رہا ہے ۔
اور جس نے اپنے والدین سے کہا : تم سے بیزاری ہے ، تم مجھے یہ وعدہ دیتے ہو کہ میں قبر سے دوبارہ زندہ کر کے نکالا جاؤں گا حالانکہ مجھ سے پہلے بہت سی امتیں گزر چکیں ۔ اب وہ دونوں ماں باپ اللہ سے فریاد کرنے لگے اور لڑکے سے کہا : تو ہلاک ہوگا ۔ اے لڑکے ! ایمان لے آ ، بیشک اللہ کا وعدہ حق ہے ۔ تو وہ جواب میں کہتا ہے : یہ باتیں اگلے لوگوں کے جھوٹے افسانوں کے سوا کچھ نہیں ہیں ۔
یہی وہ لوگ ہیں جن کے بارے میں فرمان عذاب ثابت ہو چکا ہے بہت سی امتوں میں جو ان سے پہلے گزر چکی ہیں جنات کی بھی اور انسانوں کی بھی ، بیشک وہ سب نقصان اٹھانے والے تھے ۔
اور سب کے لئے ان نیک و بد اعمال کی وجہ سے جو انہوں نے کئے جنت و دوزخ میں الگ الگ درجات مقرر ہیں تاکہ اﷲ ان کو ان کے اعمال کا پورا پورا بدلہ دے اور ان پر کوئی ظلم نہیں کیا جائے گا ۔
اور جس دن کافر لوگ آتش دوزخ کے سامنے پیش کئے جائیں گے تو ان سے کہا جائے گا : تم اپنی لذیذ و مرغوب چیزیں اپنی دنیوی زندگی میں ہی حاصل کر چکے اور ان سے خوب نفع اندوز بھی ہو چکے ۔ پس آج کے دن تمہیں ذلت کے عذاب کی سزا دی جائے گی اس وجہ سے کہ تم زمین میں ناحق تکبر کیا کرتے تھے اور اس وجہ سے بھی کہ تم نافرمانی کیا کرتے تھے ۔
اور اے حبیب ! آپ قوم عاد کے بھائی ہود علیہ السلام کا ذکر کیجئے ، جب انہوں نے عمان اور مہرہ کے درمیان یمن کی ایک وادی احقاف میں اپنی قوم کو اعمال بد کے نتائج سے ڈرایا حالانکہ اس سے پہلے اور اس کے بعد بھی کئی ڈرانے والے پیغمبر گزر چکے تھے کہ تم اﷲ کے سوا کسی اور کی پرستش نہ کرنا ، مجھے ڈر ہے کہ کہیں تم پر بڑے ہولناک دن کا عذاب نہ آجائے ۔
وہ کہنے لگے کہ کیا آپ ہمارے پاس اس لئے آئے ہیں کہ ہمیں ہمارے معبودوں سے برگشتہ کر دیں ، پس وہ عذاب لے آئیں جس سے ہمیں ڈرا رہے ہیں اگر آپ سچوں میں سے ہیں ۔
انہوں نے کہا کہ اس عذاب کے وقت کا علم تو اﷲ ہی کے پاس ہے اور میں تمہیں وہی احکام پہنچا رہا ہوں جو میں دے کر بھیجا گیا ہوں لیکن میں تمہیں دیکھ رہا ہوں کہ تم جاہل لوگ ہو ۔
پھر جب انہوں نے اس عذاب کو بادل کی طرح اپنی وادیوں کے سامنے آتا ہوا دیکھا تو کہنے لگے : یہ تو بادل ہے جو ہم پر برسنے والا ہے ، ایسا نہیں وہ بادل تو وہ عذاب ہے جس کی تم نے جلدی مچا رکھی تھی ۔ یہ آندھی ہے جس میں دردناک عذاب آرہا ہے ۔
جو اپنے پروردگار کے حکم سے ہر شے کو تباہ و برباد کر دے گی پس وہ ایسے تباہ ہو گئے کہ ان کے مسمار گھروں کے سوا کچھ نظر ہی نہیں آتا تھا ۔ ہم مجرم لوگوں کو اس طرح سزا دیا کرتے ہیں ۔
اے اہل مکہ ! درحقیقت ہم نے ان کو ان امور میں طاقت و قدرت دے رکھی تھی جن میں ہم نے تم کو قدرت نہیں دی اور ہم نے انہیں سماعت اور بصارت اور دل و دماغ کی بے بہا صلاحیتوں سے نوازا تھا مگر نہ تو ان کے کان ہی ان کے کچھ کام آسکے اور نہ ان کی آنکھیں اور نہ ہی ان کے دل و دماغ جبکہ وہ اﷲ کی نشانیوں کا انکار ہی کرتے رہے اور بالآخر اس عذاب نے انہیں آگھیرا جس کا وہ مذاق اڑایا کرتے تھے ۔
اور اے اہل مکہ ! بیشک ہم نے کتنی ہی بستیوں کو ہلاک کر ڈالا جو تمہارے اردگرد تھیں اور ہم نے اپنی نشانیاں بار بار ظاہر کیں تاکہ وہ کفر سے رجوع کر لیں ۔
پھر ان بتوں نے ان کی مدد کیوں نہ کی جن کو انہوں نے تقرب الٰہی کے لئے اﷲ کے سوا معبود بنا رکھا تھا ، بلکہ وہ معبودان باطلہ ان سے گم ہو گئے ، اور یہ بتوں کو معبود بنانا ان کا جھوٹ تھا اور یہی وہ بہتان تھا جو وہ باندھا کرتے تھے ۔
اور اے حبیب ! جب ہم نے جنات کی ایک جماعت کو آپ کی طرف متوجہ کیا جو قرآن غور سے سنتے تھے ۔ پھر جب وہ وہاں یعنی بارگاہ نبوت میں حاضر ہوئے تو انہوں نے آپس میں کہا : خاموش رہو ، پھر جب پڑھنا ختم ہو گیا تو وہ اپنی قوم کی طرف ڈر سنانے والے یعنی داعی الی الحق بن کر واپس گئے ۔
انہوں نے کہا : اے ہماری قوم یعنی اے قوم جنات ! بیشک ہم نے ایک ایسی کتاب سنی ہے جو موسٰی علیہ السلام کی تورات کے بعد اتاری گئی ہے جو اپنے سے پہلے کی کتابوں کی تصدیق کرنے والی ہے وہ سچے دین اور سیدھے راستے کی طرف ہدایت کرتی ہے ۔
اے ہماری قوم ! تم اﷲ کی طرف بلانے والے یعنی محمد رسول اﷲ صلی اللہ علیہ وآلہ وسلم کی بات قبول کر لو اور ان پر ایمان لے آؤ تو اﷲ تمہارے گناہ بخش دے گا اور تمہیں دردناک عذاب سے پناہ دے گا ۔
اور جو شخص اﷲ کی طرف بلانے والے رسول صلی اللہ علیہ وآلہ وسلم کی بات قبول نہیں کرے گا تو وہ زمین میں بھاگ کر اﷲ کو عاجز نہیں کر سکے گا اور نہ ہی اس کے لئے اﷲ کے سوا کوئی مددگار ہوں گے ۔ یہی لوگ کھلی گمراہی میں ہیں ۔
کیا وہ نہیں جانتے کہ اﷲ جس نے آسمانوں اور زمین کو پیدا فرمایا اور وہ ان کے پیدا کرنے سے تھکا نہیں اس بات پر بھی قادر ہے کہ وہ مردوں کو دوبارہ زندہ فرما دے ۔ کیوں نہیں ! بیشک وہ ہر چیز پر قدرت رکھتا ہے ۔
اور جس دن وہ لوگ جنہوں نے کفر کیا آتش دوزخ کے سامنے پیش کئے جائیں گے تو ان سے کہا جائے گا : کیا یہ عذاب برحق نہیں ہے ؟ وہ کہیں گے : کیوں نہیں ! ہمارے رب کی قسم برحق ہے ، ارشاد ہوگا : پھر عذاب کا مزہ چکھو جس کا تم انکار کیا کرتے تھے ۔
اے حبیب ! پس آپ صبر کئے جائیں جس طرح دوسرے عالی ہمت پیغمبروں نے صبر کیا تھا اور آپ ان منکروں کے لئے طلب عذاب میں جلدی نہ فرمائیں ، جس دن وہ اس عذاب آخرت کو دیکھیں گے جس کا ان سے وعدہ کیا جا رہا ہے تو خیال کریں گے گویا وہ دنیا میں دن کی ایک گھڑی کے سوا ٹھہرے ہی نہیں تھے ، یہ اﷲ کی طرف سے پیغام کا پہنچایا جانا ہے ، نافرمان قوم کے سوا دیگر لوگ ہلاک نہیں کئے جائیں گے ۔
جن لوگوں نے کفر کیا اور دوسروں کو اﷲ کی راہ سے روکا تو اﷲ نے ان کے اعمال اخروی اجر کے لحاظ سے برباد کر دیئے ۔
اور جو لوگ ایمان لائے اور نیک عمل کرتے رہے اور اس کتاب پر ایمان لائے جو محمد صلی اللہ علیہ وآلہ وسلم پر نازل کی گئی ہے اور وہی ان کے رب کی جانب سے حق ہے اﷲ نے ان کے گناہ ان کے نامۂ اعمال سے مٹا دیئے اور ان کا حال سنوار دیا ۔
یہ اس لئے کہ جن لوگوں نے کفر کیا وہ باطل کے پیچھے چلے اور جو لوگ ایمان لائے انہوں نے اپنے رب کی طرف سے اتارے گئے حق کی پیروی کی ، اسی طرح اﷲ لوگوں کے لئے ان کے احوال بیان فرماتا ہے ۔
پھر جب میدان جنگ میں تمہارا مقابلہ متحارب کافروں سے ہو تو دوران جنگ ان کی گردنیں اڑا دو ، یہاں تک کہ جب تم انہیں جنگی معرکہ میں خوب قتل کر چکو تو بقیہ قیدیوں کو مضبوطی سے باندھ لو ، پھر اس کے بعد یا تو انہیں بلامعاوضہ احسان کر کے چھوڑ دو یا فدیہ یعنی معاوضہء رہائی لے کر آزاد کر دو یہاں تک کہ جنگ کرنے والی مخالف فوج اپنے ہتھیار رکھ دے یعنی صلح و امن کا اعلان کر دے ۔ یہی حکم ہے ، اور اگر اﷲ چاہتا تو ان سے بغیر جنگ انتقام لے لیتا مگر اس نے ایسا نہیں کیا تاکہ تم میں سے بعض کو بعض کے ذریعے آزمائے ، اور جو لوگ اﷲ کی راہ میں قتل کر دیئے گئے تو وہ ان کے اعمال کو ہرگز ضائع نہ کرے گا ۔
وہ عنقریب انہیں جنت کی سیدھی راہ پر ڈال دے گا اور ان کے احوال اخروی کو خوب بہتر کر دے گا ۔
اور بالآخر انہیں جنت میں داخل فرما دے گا جس کی اس نے پہلے ہی سے انہیں خوب پہچان کرا دی ہے ۔
اے ایمان والو ! اگر تم اﷲ کے دین کی مدد کرو گے تو وہ تمہاری مدد فرمائے گا اور تمہارے قدموں کو مضبوط رکھے گا ۔
اور جنہوں نے کفر کیا تو ان کے لئے ہلاکت ہے اور اﷲ نے ان کے اعمال برباد کر دیئے ۔
یہ اس وجہ سے کہ انہوں نے اس کتاب کو ناپسند کیا جو اﷲ نے نازل فرمائی تو اس نے ان کے اعمال اکارت کر دیئے ۔
کیا انہوں نے زمین میں سفر و سیاحت نہیں کی کہ وہ دیکھ لیتے کہ ان لوگوں کا انجام کیسا ہوا جو ان سے پہلے تھے ۔ اﷲ نے ان پر ہلاکت و بربادی ڈال دی ۔ اور کافروں کے لئے اسی طرح کی بہت سی ہلاکتیں ہیں ۔
یہ اس وجہ سے ہے کہ اﷲ ان لوگوں کا ولی و مددگار ہے جو ایمان لائے ہیں اور بیشک کافروں کے لئے کوئی ولی و مددگار نہیں ہے ۔
بیشک اﷲ ان لوگوں کو جو ایمان لائے اور نیک اعمال کرتے رہے بہشتوں میں داخل فرمائے گا جن کے نیچے نہریں جاری ہوں گی ، اور جن لوگوں نے کفر کیا اور دنیوی فائدے اٹھا رہے ہیں اور اس طرح کھا رہے ہیں جیسے چوپائے جانور کھاتے ہیں سو دوزخ ہی ان کا ٹھکانا ہے ۔
اور اے حبیب ! کتنی ہی بستیاں تھیں جن کے باشندے وسائل و اقتدار میں آپ کے اس شہر مکہ کے باشندوں سے زیادہ طاقتور تھے جس کے مقتدر وڈیروں نے آپ کو بصورت ہجرت نکال دیا ہے ، ہم نے انہیں بھی ہلاک کر ڈالا پھر ان کا کوئی مددگار نہ ہوا جو انہیں بچا سکتا ۔
سو کیا وہ شخص جو اپنے رب کی طرف سے واضح دلیل پر قائم ہو ان لوگوں کی مثل ہو سکتا ہے جن کے برے اعمال ان کے لئے آراستہ کر کے دکھائے گئے ہیں اور وہ اپنی نفسانی خواہشات کے پیچھے چل رہے ہوں ۔
جس جنت کا پرہیزگاروں سے وعدہ کیا گیا ہے اس کی صفت یہ ہے کہ اس میں ایسے پانی کی نہریں ہوں گی جس میں کبھی بو یا رنگت کا تغیر نہ آئے گا ، اور اس میں ایسے دودھ کی نہریں ہوں گی جس کا ذائقہ اور مزہ کبھی نہ بدلے گا ، اور ایسے شراب طہور کی نہریں ہوں گی جو پینے والوں کے لئے سراسر لذت ہے ، اور خوب صاف کئے ہوئے شہد کی نہریں ہوں گی ، اور ان کے لئے اس میں ہر قسم کے پھل ہوں گے اور ان کے رب کی جانب سے ہر طرح کی بخشائش ہوگی ، کیا یہ پرہیزگار ان لوگوں کی طرح ہو سکتا ہے جو ہمیشہ دوزخ میں رہنے والے ہیں اور جنہیں کھولتا ہوا پانی پلایا جائے گا تو وہ ان کی آنتوں کو کاٹ کر ٹکڑے ٹکڑے کر دے گا ۔
اور ان میں سے بعض وہ لوگ بھی ہیں جو آپ کی طرف دل اور دھیان لگائے بغیر صرف کان لگائے سنتے رہتے ہیں یہاں تک کہ جب وہ آپ کے پاس سے نکل کر باہر جاتے ہیں تو ان لوگوں سے پوچھتے ہیں جنہیں علم نافع عطا کیا گیا ہے کہ ابھی انہوں نے یعنی رسول اﷲ صلی اللہ علیہ وآلہ وسلم نے کیا فرمایا تھا ؟ یہی وہ لوگ ہیں جن کے دلوں پر اﷲ نے مہر لگا دی ہے اور وہ اپنی خواہشات کی پیروی کر رہے ہیں ۔
اور جن لوگوں نے ہدایت پا لی ہے ، اﷲ ان کی ہدایت کو اور زیادہ فرما دیتا ہے اور انہیں ان کے مقام تقوٰی سے سرفراز فرماتا ہے ۔
تو اب یہ منکر لوگ صرف قیامت ہی کا انتظار کر رہے ہیں کہ وہ ان پر اچانک آپہنچے ؟ سو واقعی اس کی نشانیاں قریب آپہنچی ہیں ، پھر انہیں ان کی نصیحت کہاں مفید ہوگی جب خود قیامت ہی آپہنچے گے ۔
پس جان لیجئے کہ اﷲ کے سوا کوئی معبود نہیں اور آپ اظہار عبودیت اور تعلیم امت کی خاطر اﷲ سے معافی مانگتے رہا کریں کہ کہیں آپ سے خلاف اولیٰ یعنی آپ کے مرتبہ عالیہ سے کم درجہ کا فعل صادر نہ ہو جائےاور مومن مردوں اور مومن عورتوں کے لئے بھی طلب مغفرت یعنی ان کی شفاعت فرماتے رہا کریں یہی ان کا سامان بخشش ہے ، اور اے لوگو ! اﷲ دنیا میں تمہارے چلنے پھرنے کے ٹھکانے اور آخرت میں تمہارے ٹھہرنے کی منزلیں سب جانتا ہے ۔
اور ایمان والے کہتے ہیں کہ حکم جہاد سے متعلق کوئی سورت کیوں نہیں اتاری جاتی ؟ پھر جب کوئی واضح سورت نازل کی جاتی ہے اور اس میں صریحا جہاد کا ذکر کیا جاتا ہے تو آپ ایسے لوگوں کو جن کے دلوں میں نفاق کی بیماری ہے ملاحظہ فرماتے ہیں کہ وہ آپ کی طرف اس طرح دیکھتے ہیں جیسے وہ شخص دیکھتا ہے جس پر موت کی غشی طاری ہو رہی ہو ۔ سو ان کے لئے خرابی ہے ۔
فرمانبرداری اور اچھی گفتگو ان کے حق میں بہتر ہے ، پھر جب حکم جہاد قطعی اور پختہ ہو گیا تو اگر وہ اﷲ سے اپنی اطاعت اور وفاداری میں سچے رہتے تو ان کے لئے بہتر ہوتا ۔
پس اے منافقو ! تم سے توقع یہی ہے کہ اگر تم قتال سے گریز کر کے بچ نکلو اور حکومت حاصل کر لو تو تم زمین میں فساد ہی برپا کرو گے اور اپنے ان قرابتی رشتوں کو توڑ ڈالو گے جن کے بارے میں اﷲ اور اس کے رسول صلی اللہ علیہ وآلہ وسلم نے مواصلت اور مودت کا حکم دیا ہے ۔
یہی وہ لوگ ہیں جن پر اﷲ نے لعنت کی ہے اور ان کے کانوں کو بہرا کر دیا ہے اور ان کی آنکھوں کو اندھا کر دیا ہے ۔
کیا یہ لوگ قرآن میں غور نہیں کرتے یا ان کے دلوں پر تالے لگے ہوئے ہیں ۔
بیشک جو لوگ پیٹھ پھیر کر پیچھے کفر کی طرف لوٹ گئے اس کے بعد کہ ان پر ہدایت واضح ہو چکی تھی شیطان نے انہیں کفر کی طرف واپس پلٹنا دھوکہ دہی سے اچھا کر کے دکھایا ، اور انہیں دنیا میں طویل زندگی کی امید دلائی ۔
یہ اس لئے کہ انہوں نے ان لوگوں سے کہا جو اﷲ کی نازل کردہ کتاب کو ناپسند کرتے تھے کہ ہم بعض امور میں تمہاری پیروی کریں گے ، اور اﷲ ان کے خفیہ مشورہ کرنے کو خوب جانتا ہے ۔
پھر اس وقت ان کا حشر کیسا ہوگا جب فرشتے ان کی جان اس حال میں نکالیں گے کہ ان کے چہروں اور ان کی پیٹھوں پر ضربیں لگاتے ہوں گے ۔
یہ اس وجہ سے ہے کہ انہوں نے اس روش کی پیروی کی جو اﷲ کو ناراض کرتی ہے اور انہوں نے اس کی رضا کو ناپسند کیا تو اس نے ان کے جملہ اعمال اکارت کر دیئے ۔
کیا وہ لوگ جن کے دلوں میں نفاق کی بیماری ہے یہ گمان کرتے ہیں کہ اﷲ ان کے کینوں اور عداوتوں کو ہرگز ظاہر نہ فرمائے گا ۔
اور اگر ہم چاہیں تو آپ کو بلاشبہ وہ منافق لوگ اس طرح دکھا دیں کہ آپ انہیں ان کے چہروں کی علامت سے ہی پہچان لیں ، اور اسی طرح یقینا آپ ان کے انداز کلام سے بھی انہیں پہچان لیں گے ، اور اﷲ تمہارے سب اعمال کو خوب جانتا ہے ۔
اور ہم ضرور تمہاری آزمائش کریں گے یہاں تک کہ تم میں سے ثابت قدمی کے ساتھ جہاد کرنے والوں اور صبر کرنے والوں کو بھی ظاہر کر دیں اور تمہاری منافقانہ بزدلی کی مخفی خبریں بھی ظاہر کر دیں ۔
بیشک جن لوگوں نے کفر کیا اور لوگوں کو اﷲ کی راہ سے روکا اور رسول صلی اللہ علیہ وآلہ وسلم کی مخالفت اور ان سے جدائی کی راہ اختیار کی اس کے بعد کہ ان پر ہدایت یعنی عظمت رسول صلی اللہ علیہ وآلہ وسلم کی معرفت واضح ہو چکی تھی وہ اللہ کا ہرگز کچھ نقصان نہیں کر سکیں گے یعنی رسول صلی اللہ علیہ وآلہ وسلم کی قدر و منزلت کو گھٹا نہیں سکیں گے ، اور اﷲ ان کے سارے اعمال کو مخالفت رسول صلی اللہ علیہ وآلہ وسلم کے باعث نیست و نابود کر دے گا ۔
اے ایمان والو ! تم اﷲ کی اطاعت کیا کرو اور رسول صلی اللہ علیہ وآلہ وسلم کی اطاعت کیا کرو اور اپنے اعمال برباد مت کرو ۔
بیشک جن لوگوں نے کفر کیا اور لوگوں کو اﷲ کی راہ سے روکا پھر اس حال میں مر گئے کہ وہ کافر تھے تو اﷲ انہیں کبھی نہ بخشے گا ۔
اے مومنو ! پس تم ہمت نہ ہارو اور ان متحارب کافروں سے صلح کی درخواست نہ کرو کہیں تمہاری کمزوری ظاہر نہ ہو ، اور تم ہی غالب رہو گے ، اور اﷲ تمہارے ساتھ ہے اور وہ تمہارے اعمال کا ثواب ہرگز کم نہ کرے گا ۔
بس دنیا کی زندگی تو محض کھیل اور تماشا ہے ، اور اگر تم ایمان لے آؤ اور تقوٰی اختیار کرو تو وہ تمہیں تمہارے اعمال پر کامل ثواب عطا فرمائے گا اور تم سے تمہارے مال طلب نہیں کرے گا ۔
اگر وہ تم سے اس مال کو طلب کر لے پھر تمہیں طلب میں تنگی دے تو تمہیں دل میں تنگی محسوس ہوگی اور تم بخل کرو گے اور اس طرح وہ تمہارے دنیا پرستی کے باعث باطنی زنگ ظاہر کر دے گا ۔
یاد رکھو ! تم وہ لوگ ہو جنہیں اﷲ کی راہ میں خرچ کرنے کے لئے بلایا جاتا ہے تو تم میں سے بعض ایسے بھی ہیں جو بخل کرتے ہیں ، اور جو کوئی بھی بخل کرتا ہے وہ محض اپنی جان ہی سے بخل کرتا ہے ، اور اﷲ بے نیاز ہے اور تم سب محتاج ہو ، اور اگر تم حکم الٰہی سے روگردانی کرو گے تو وہ تمہاری جگہ بدل کر دوسری قوم کو لے آئے گا پھر وہ تمہارے جیسے نہ ہوں گے ۔
اے حبیب مکرم ! بیشک ہم نے آپ کے لئے اسلام کی روشن فتح اور غلبہ کا فیصلہ فرما دیا اس لئے کہ آپ کی عظیم جد و جہد کامیابی کے ساتھ مکمل ہوجائے ۔
تاکہ آپ کی خاطر اللہ آپ کی امت کے ان تمام افراد کی اگلی پچھلی خطائیں معاف فرما دے جنہوں نے آپ کے حکم پر جہاد کیے اور قربانیاں دیں اور یوں اسلام کی فتح اور امت کی بخشش کی صورت میں آپ پر اپنی نعمت ظاہرا و باطنا پوری فرما دے اور آپ کے واسطے سے آپ کی امت کو سیدھے راستہ پر ثابت قدم رکھے ۔
اور اﷲ آپ کو نہایت باعزت مدد و نصرت سے نوازے ۔
وہی ہے جس نے مومنوں کے دلوں میں تسکین نازل فرمائی تاکہ ان کے ایمان پر مزید ایمان کا اضافہ ہو یعنی علم الیقین ، عین الیقین میں بدل جائے ، اور آسمانوں اور زمین کے سارے لشکر اﷲ ہی کے لئے ہیں ، اور اﷲ خوب جاننے والا ، بڑی حکمت والا ہے ۔
یہ سب نعمتیں اس لئے جمع کی ہیں تاکہ وہ مومن مردوں اور مومن عورتوں کو بہشتوں میں داخل فرمائے جن کے نیچے نہریں رواں ہیں وہ ان میں ہمیشہ رہنے والے ہیں ۔ اور مزید یہ کہ وہ ان کی لغزشوں کو بھی ان سے دور کر دے جیسے اس نے ان کی خطائیں معاف کی ہیں ۔ اور یہ اﷲ کے نزدیک مومنوں کی بہت بڑی کامیابی ہے ۔
اور اس لئے بھی کہ ان منافق مردوں اور منافق عورتوں اور مشرک مردوں اور مشرک عورتوں کو عذاب دے جو اﷲ کے ساتھ بری بدگمانیاں رکھتے ہیں ، انہی پر بری گردش مقرر ہے ، اور ان پر اﷲ نے غضب فرمایا اور ان پر لعنت فرمائی اور ان کے لئے دوزخ تیار کی ، اور وہ بہت برا ٹھکانا ہے ۔
اور آسمانوں اور زمین کے سب لشکر اﷲ ہی کے لئے ہیں ، اور اﷲ بڑا غالب بڑی حکمت والا ہے ۔
بیشک ہم نے آپ کو روز قیامت گواہی دینے کے لئے اعمال و احوال امت کا مشاہدہ فرمانے والا اور خوشخبری سنانے والا اور ڈر سنانے والا بنا کر بھیجا ہے ۔
تاکہ اے لوگو ! تم اﷲ اور اس کے رسول پر ایمان لاؤ اور ان کے دین کی مدد کرو اور ان کی بے حد تعظیم و تکریم کرو ، اور ساتھ اﷲ کی صبح و شام تسبیح کرو ۔
اے حبیب ! بیشک جو لوگ آپ سے بیعت کرتے ہیں وہ اﷲ ہی سے بیعت کرتے ہیں ، ان کے ہاتھوں پر آپ کے ہاتھ کی صورت میں اﷲ کا ہاتھ ہے ۔ پھر جس شخص نے بیعت کو توڑا تو اس کے توڑنے کا وبال اس کی اپنی جان پر ہوگا اور جس نے اس بات کو پورا کیا جس کے پورا کرنے پر اس نے اﷲ سے عہد کیا تھا تو وہ عنقریب اسے بہت بڑا اجر عطا فرمائے گا ۔
عنقریب دیہاتیوں میں سے وہ لوگ جو حدیبیہ میں شرکت سے پیچھے رہ گئے تھے آپ سے معذرۃ یہ کہیں گے کہ ہمارے اموال اور اہل و عیال نے ہمیں مشغول کر رکھا تھا اس لئے ہم آپ کی معیت سے محروم رہ گئے سو آپ ہمارے لئے بخشش طلب کریں ۔ یہ لوگ اپنی زبانوں سے وہ باتیں کہتے ہیں جو ان کے دلوں میں نہیں ہیں ۔ آپ فرما دیں کہ کون ہے جو تمہیں اﷲ کے فیصلے کے خلاف بچانے کا اختیار رکھتا ہو اگر اس نے تمہارے نقصان کا ارادہ فرما لیا ہو یا تمہارے نفع کا ارادہ فرما لیا ہو ، بلکہ اﷲ تمہارے کاموں سے اچھی طرح باخبر ہے ۔
بلکہ تم نے یہ گمان کیا تھا کہ رسول صلی اللہ علیہ وآلہ وسلم اور اہل ایمان یعنی صحابہ رضی اللہ عنھم اب کبھی بھی پلٹ کر اپنے گھر والوں کی طرف نہیں آئیں گے اور یہ گمان تمہارے دلوں میں تمہارے نفس کی طرف سے خوب آراستہ کر دیا گیا تھا اور تم نے بہت ہی برا گمان کیا ، اور تم ہلاک ہونے والی قوم بن گئے ۔
اور جو اﷲ اور اس کے رسول صلی اللہ علیہ وآلہ وسلم پر ایمان نہ لائے تو ہم نے کافروں کے لئے دوزخ تیار کر رکھی ہے ۔
اور آسمانوں اور زمین کی بادشاہت اﷲ ہی کے لئے ہے ، وہ جسے چاہتا ہے بخش دیتا ہے اور جسے چاہتا ہے عذاب دیتا ہے ، اور اﷲ بڑا بخشنے والا بے حد رحم فرمانے والا ہے ۔
جب تم خیبر کے اموال غنیمت کو حاصل کرنے کی طرف چلو گے تو سفر حدیبیہ میں پیچھے رہ جانے والے لوگ کہیں گے : ہمیں بھی اجازت دو کہ ہم تمہارے پیچھے ہو کر چلیں ۔ وہ چاہتے ہیں کہ اﷲ کے فرمان کو بدل دیں ۔ فرما دیجئے : تم ہرگز ہمارے پیچھے نہیں آسکتے اسی طرح اﷲ نے پہلے سے فرما دیا تھا ۔ سو اب وہ کہیں گے : بلکہ تم ہم سے حسد کرتے ہو ، بات یہ ہے کہ یہ لوگ حق بات کو بہت ہی کم سمجھتے ہیں ۔
آپ دیہاتیوں میں سے پیچھے رہ جانے والوں سے فرما دیں کہ تم عنقریب ایک سخت جنگ جو قوم سے جہاد کی طرف بلائے جاؤ گے تم ان سے جنگ کرتے رہو گے یا وہ مسلمان ہو جائیں گے ، سو اگر تم حکم مان لوگے تو اﷲ تمہیں بہترین اجر عطا فرمائے گا ۔ اور اگر تم روگردانی کرو گے جیسے تم نے پہلے روگردانی کی تھی تو وہ تمہیں دردناک عذاب میں مبتلا کر دے گا ۔
جہاد سے رہ جانے میں نہ اندھے پر کوئی گناہ ہے اور نہ لنگڑے پر کوئی گناہ ہے اور نہ ہی بیمار پر کوئی گناہ ہے ، اور جو شخص اﷲ اور اس کے رسول صلی اللہ علیہ وآلہ وسلم کی اطاعت کرے گا وہ اسے بہشتوں میں داخل فرما دے گا جن کے نیچے نہریں رواں ہوں گی ، اور جو شخص اطاعت سے منہ پھیرے گا وہ اسے درد ناک عذاب میں مبتلا کردے گا ۔
بیشک اﷲ مومنوں سے راضی ہو گیا جب وہ حدیبیہ میں درخت کے نیچے آپ سے بیعت کر رہے تھے ، سو جو جذبۂ صدق و وفا ان کے دلوں میں تھا اﷲ نے معلوم کر لیا تو اﷲ نے ان کے دلوں پر خاص تسکین نازل فرمائی اور انہیں ایک بہت ہی قریب فتح خیبر کا انعام عطا کیا ۔
اور بہت سے اموال غنیمت بھی جو وہ حاصل کر رہے ہیں ، اور اﷲ بڑا غالب بڑی حکمت والا ہے ۔
اور اﷲ نے کئی فتوحات کے نتیجے میں تم سے بہت سی غنیمتوں کا وعدہ فرمایا ہے جو تم آئندہ حاصل کرو گے مگر اس نے یہ غنیمت خیبر تمہیں جلدی عطا فرما دی اور اہل مکہ ، اہل خیبر ، قبائل بنی اسد و غطفان الغرض تمام دشمن لوگوں کے ہاتھ تم سے روک دیئے ، اور تاکہ یہ مومنوں کے لئے آئندہ کی کامیابی و فتح یابی کی نشانی بن جائے ۔ اور تمہیں اطمینان قلب کے ساتھ سیدھے راستہ پر ثابت قدم اور گامزن رکھے ۔
اور دوسری مکہ ، ہوازن اور حنین سے لے کر فارس اور روم تک کی بڑی فتوحات جن پر تم قادر نہ تھے بیشک اﷲ نے تمہارے لئے ان کا بھی احاطہ فرما لیا ہے ، اور اﷲ ہر چیز پر بڑی قدرت رکھنے والا ہے ۔
اور اے مومنو ! اگر کافر لوگ حدیبیہ میں تم سے جنگ کرتے تو وہ ضرور پیٹھ پھیر کر بھاگ جاتے ، پھر وہ نہ کوئی دوست پاتے اور نہ مددگار مگر اﷲ کو صرف یہ ایک ہی نہیں بلکہ کئی فتوحات کا دروازہ تمہارے لئے کھولنا مقصود تھا ۔
یہ اﷲ کی سنت ہے جو پہلے سے چلی آرہی ہے ، اور آپ اﷲ کے دستور میں ہرگز کوئی تبدیلی نہیں پائیں گے ۔
اور وہی ہے جس نے سرحد مکہ پر حدیبیہ کے قریب ان کافروں کے ہاتھ تم سے اور تمہارے ہاتھ ان سے روک دیئے اس کے بعد کہ اس نے تمہیں ان کے گروہ پر غلبہ بخش دیا تھا ۔ اور اﷲ ان کاموں کو جو تم کرتے ہو خوب دیکھنے والا ہے ۔
یہی وہ لوگ ہیں جنھوں نے کفر کیا اور تمہیں مسجد حرام سے روک دیا اور قربانی کے جانوروں کو بھی ، جو اپنی جگہ پہنچنے سے رکے پڑے رہے ، اور اگر کئی ایسے مومن مرد اور مومن عورتیں مکہ میں موجود نہ ہوتیں جنہیں تم جانتے بھی نہیں ہو کہ تم انہیں پامال کر ڈالو گے اور تمہیں بھی لاعلمی میں ان کی طرف سے کوئی سختی اور تکلیف پہنچ جائے گی تو ہم تمہیں اسی موقع پر ہی جنگ کی اجازت دے دیتے ۔ مگر فتح مکہ کو مؤخر اس لئے کیا گیا تاکہ اﷲ جسے چاہے صلح کے نتیجے میں اپنی رحمت میں داخل فرما لے ۔ اگر وہاں کے کافر اور مسلمان الگ الگ ہو کر ایک دوسرے سے ممتاز ہو جاتے تو ہم ان میں سے کافروں کو دردناک عذاب کی سزا دیتے ۔
جب کافر لوگوں نے اپنے دلوں میں متکبرانہ ہٹ دھرمی رکھ لی جو کہ جاہلیت کی ضد اور غیرت تھی تو اﷲ نے اپنے رسول صلی اللہ علیہ وآلہ وسلم اور مومنوں پر اپنی خاص تسکین نازل فرمائی اور انہیں کلمہء تقوٰی پر مستحکم فرما دیا اور وہ اسی کے زیادہ مستحق تھے اور اس کے اہل بھی تھے ، اور اﷲ ہر چیز کو خوب جاننے والا ہے ۔
بیشک اﷲ نے اپنے رسول صلی اللہ علیہ وآلہ وسلم کو حقیقت کے عین مطابق سچا خواب دکھایا تھا کہ تم لوگ ، اگر اﷲ نے چاہا تو ضرور بالضرور مسجد حرام میں داخل ہو گے امن و امان کے ساتھ ، کچھ اپنے سر منڈوائے ہوئے اور کچھ بال کتروائے ہوئے اس حال میں کہ تم خوفزدہ نہیں ہو گے ، پس وہ صلح حدیبیہ کو اس خواب کی تعبیر کے پیش خیمہ کے طور پر جانتا تھا جو تم نہیں جانتے تھے سو اس نے اس فتح مکہ سے بھی پہلے ایک فوری فتح حدیبیہ سے پلٹتے ہی فتح خیبر عطا کر دی اور اس سے اگلے سال فتح مکہ اور داخلۂ حرم عطا فرما دیا ۔
وہی ہے جس نے اپنے رسول صلی اللہ علیہ وآلہ وسلم کو ہدایت اور دین حق عطا فرما کر بھیجا تاکہ اسے تمام ادیان پر غالب کر دے ، اور رسول صلی اللہ علیہ وآلہ وسلم کی صداقت و حقانیت پر اﷲ ہی گواہ کافی ہے ۔
محمد صلی اللہ علیہ وآلہ وسلم اﷲ کے رسول ہیں ، اور جو لوگ آپ صلی اللہ علیہ وآلہ وسلم کی معیت اور سنگت میں ہیں وہ کافروں پر بہت سخت اور زور آور ہیں آپس میں بہت نرم دل اور شفیق ہیں ۔ آپ انہیں کثرت سے رکوع کرتے ہوئے ، سجود کرتے ہوئے دیکھتے ہیں وہ صرف اﷲ کے فضل اور اس کی رضا کے طلب گار ہیں ۔ ان کی نشانی ان کے چہروں پر سجدوں کا اثر ہے جو بصورت نور نمایاں ہے ۔ ان کے یہ اوصاف تورات میں بھی مذکور ہیں اور ان کے یہی اوصاف انجیل میں بھی مرقوم ہیں ۔ وہ صحابہ ہمارے محبوب مکرم کی کھیتی کی طرح ہیں جس نے سب سے پہلے اپنی باریک سی کونپل نکالی ، پھر اسے طاقتور اور مضبوط کیا ، پھر وہ موٹی اور دبیز ہوگئی ، پھر اپنے تنے پر سیدھی کھڑی ہوگئی اور جب سرسبز و شاداب ہو کر لہلہائی تو کاشتکاروں کو کیا ہی اچھی لگنے لگی اﷲ نے اپنے حبیب صلی اللہ علیہ وآلہ وسلم کے صحابہ رضی اللہ عنھم کو اسی طرح ایمان کے تناور درخت بنایا ہے تاکہ ان کے ذریعے وہ محمد رسول اﷲ صلی اللہ علیہ وآلہ وسلم سے جلنے والے کافروں کے دل جلائے ، اﷲ نے ان لوگوں سے جو ایمان لائے اور نیک اعمال کرتے رہے مغفرت اور اجر عظیم کا وعدہ فرمایا ہے ۔
اے ایمان والو ! کسی بھی معاملے میں اﷲ اور اس کے رسول صلی اللہ علیہ وآلہ وسلم سے آگے نہ بڑھا کرو اور اﷲ سے ڈرتے رہو کہ کہیں رسول صلی اللہ علیہ وآلہ وسلم کی بے ادبی نہ ہوجائے ، بیشک اﷲ سب کچھ سننے والا خوب جاننے والا ہے ۔
اے ایمان والو ! تم اپنی آوازوں کو نبی مکرم صلی اللہ علیہ وآلہ وسلم کی آواز سے بلند مت کیا کرو اور ان کے ساتھ اس طرح بلند آواز سے بات بھی نہ کیا کرو جیسے تم ایک دوسرے سے بلند آواز کے ساتھ کرتے ہو ایسا نہ ہو کہ تمہارے سارے اعمال ہی ایمان سمیت غارت ہو جائیں اور تمہیں ایمان اور اعمال کے برباد ہوجانے کا شعور تک بھی نہ ہو ۔
بیشک جو لوگ رسول اللہ صلی اللہ علیہ وآلہ وسلم کی بارگاہ میں ادب و نیاز کے باعث اپنی آوازوں کو پست رکھتے ہیں ، یہی وہ لوگ ہیں جن کے دلوں کو اﷲ نے تقوٰی کے لئے چن کر خالص کر لیا ہے ۔ ان ہی کے لئے بخشش ہے اور اجر عظیم ہے ۔
بیشک جو لوگ آپ کو حجروں کے باہر سے پکارتے ہیں ان میں سے اکثر آپ کے بلند مقام و مرتبہ اور آداب تعظیم کی سمجھ نہیں رکھتے ۔
اور اگر وہ لوگ صبر کرتے یہاں تک کہ آپ خود ہی ان کی طرف باہر تشریف لے آتے تو یہ ان کے لئے بہتر ہوتا ، اور اﷲ بڑا بخشنے والا بہت رحم فرمانے والا ہے ۔
اے ایمان والو ! اگر تمہارے پاس کوئی فاسق شخص کوئی خبر لائے تو خوب تحقیق کر لیا کرو ایسا نہ ہو کہ تم کسی قوم کو لاعلمی میں ناحق تکلیف پہنچا بیٹھو ، پھر تم اپنے کئے پر پچھتاتے رہ جاؤ ۔
اور جان لو کہ تم میں رسول اﷲ صلی اللہ علیہ وآلہ وسلم موجود ہیں ، اگر وہ بہت سے کاموں میں تمہارا کہنا مان لیں تو تم بڑی مشکل میں پڑ جاؤ گے لیکن اللہ نے تمہیں ایمان کی محبت عطا فرمائی اور اسے تمہارے دلوں میں آراستہ فرما دیا اور کفر اور نافرمانی اور گناہ سے تمہیں متنفر کر دیا ، ایسے ہی لوگ دین کی راہ پر ثابت اور گامزن ہیں ۔
یہ اﷲ کے فضل اور اس کی نعمت یعنی تم میں رسول امی صلی اللہ علیہ وآلہ وسلم کی بعثت اور موجودگی کے باعث ہے ، اور اﷲ خوب جاننے والا اور بڑی حکمت والا ہے ۔
اور اگر مسلمانوں کے دو گروہ آپس میں جنگ کریں تو ان کے درمیان صلح کرا دیا کرو ، پھر اگر ان میں سے ایک گروہ دوسرے پر زیادتی اور سرکشی کرے تو اس گروہ سے لڑو جو زیادتی کا مرتکب ہو رہا ہے یہاں تک کہ وہ اﷲ کے حکم کی طرف لوٹ آئے ، پھر اگر وہ رجوع کر لے تو دونوں کے درمیان عدل کے ساتھ صلح کرا دو اور انصاف سے کام لو ، بیشک اﷲ انصاف کرنے والوں کو بہت پسند فرماتا ہے ۔
بات یہی ہے کہ سب اہل ایمان آپس میں بھائی ہیں ۔ سو تم اپنے دو بھائیوں کے درمیان صلح کرایا کرو ، اور اﷲ سے ڈرتے رہو تاکہ تم پر رحم کیا جائے ۔
اے ایمان والو ! کوئی قوم کسی قوم کا مذاق نہ اڑائے ممکن ہے وہ لوگ ان تمسخر کرنے والوں سے بہتر ہوں اور نہ عورتیں ہی دوسری عورتوں کا مذاق اڑائیں ممکن ہے وہی عورتیں ان مذاق اڑانے والی عورتوں سے بہتر ہوں ، اور نہ آپس میں طعنہ زنی اور الزام تراشی کیا کرو اور نہ ایک دوسرے کے برے نام رکھا کرو ، کسی کے ایمان لانے کے بعد اسے فاسق و بدکردار کہنا بہت ہی برا نام ہے ، اور جس نے توبہ نہیں کی سو وہی لوگ ظالم ہیں ۔
اے ایمان والو ! زیادہ تر گمانوں سے بچا کرو بیشک بعض گمان ایسے گناہ ہوتے ہیں جن پر اخروی سزا واجب ہوتی ہے اور کسی کے عیبوں اور رازوں کی جستجو نہ کیا کرو اور نہ پیٹھ پیچھے ایک دوسرے کی برائی کیا کرو ، کیا تم میں سے کوئی شخص پسند کرے گا کہ وہ اپنے مردہ بھائی کا گوشت کھائے ، سو تم اس سے نفرت کرتے ہو ۔ اور ان تمام معاملات میں اﷲ سے ڈرو بیشک اﷲ توبہ کو بہت قبول فرمانے والا بہت رحم فرمانے والا ہے ۔
اے لوگو ! ہم نے تمہیں مرد اور عورت سے پیدا فرمایا اور ہم نے تمہیں بڑی بڑی قوموں اور قبیلوں میں تقسیم کیا تاکہ تم ایک دوسرے کو پہچان سکو ۔ بیشک اﷲ کے نزدیک تم میں زیادہ باعزت وہ ہے جو تم میں زیادہ پرہیزگارہو ، بیشک اﷲ خوب جاننے والا خوب خبر رکھنے والا ہے ۔
دیہاتی لوگ کہتے ہیں کہ ہم ایمان لائے ہیں ، آپ فرما دیجئے : تم ایمان نہیں لائے ، ہاں یہ کہو کہ ہم اسلام لائے ہیں اور ابھی ایمان تمہارے دلوں میں داخل ہی نہیں ہوا ، اور اگر تم اﷲ اور اس کے رسول صلی اللہ علیہ وآلہ وسلم کی اطاعت کرو تو وہ تمہارے اعمال کے ثواب میں سے کچھ بھی کم نہیں کرے گا ، بیشک اﷲ بہت بخشنے والا بہت رحم فرمانے والا ہے ۔
ایمان والے تو صرف وہ لوگ ہیں جو اﷲ اور اس کے رسول صلی اللہ علیہ وآلہ وسلم پر ایمان لائے ، پھر شک میں نہ پڑے اور اﷲ کی راہ میں اپنے اموال اور اپنی جانوں سے جہاد کرتے رہے ، یہی وہ لوگ ہیں جو دعوائے ایمان میں سچے ہیں ۔
فرما دیجئے : کیا تم اﷲ کو اپنی دین داری جتلا رہے ہو ، حالانکہ اﷲ ان تمام چیزوں کو جانتا ہے جو آسمانوں میں ہیں اور جو زمین میں ہیں ، اور اﷲ ہر چیز کا خوب علم رکھنے والا ہے ۔
یہ لوگ آپ پر احسان جتلاتے ہیں کہ وہ اسلام لے آئے ہیں ۔ فرما دیجئے : تم اپنے اسلام کا مجھ پر احسان نہ جتلاؤ بلکہ اﷲ تم پر احسان فرماتا ہے کہ اس نے تمہیں ایمان کا راستہ دکھایا ہے ، بشرطیکہ تم ایمان میں سچے ہو ۔
بیشک اﷲ آسمانوں اور زمین کے سب غیب جانتا ہے ، اور اﷲ جو عمل بھی تم کرتے ہو اسے خوب دیکھنے والا ہے ۔
ق حقیقی معنی اﷲ اور رسول صلی اللہ علیہ وآلہ وسلم ہی بہتر جانتے ہیں ، قسم ہے قرآن مجید کی ۔
بلکہ ان لوگوں نے تعجب کیا کہ ان کے پاس انہی میں سے ایک ڈر سنانے والا آگیا ہے ، سو کافر کہتے ہیں : یہ عجیب بات ہے ۔
کیا جب ہم مر جائیں گے اور ہم مٹی ہو جائیں گے تو پھر زندہ ہوں گے ؟ یہ پلٹنا فہم و ادراک سے بعید ہے ۔
بیشک ہم جانتے ہیں کہ زمین ان کے جسموں سے کھا کھا کر کتنا کم کرتی ہے ، اور ہمارے پاس ایسی کتاب ہے جس میں سب کچھ محفوظ ہے ۔
بلکہ عجیب اور فہم و ادراک سے بعید بات تو یہ ہے کہ انہوں نے حق یعنی رسول صلی اللہ علیہ وآلہ وسلم اور قرآن کو جھٹلا دیا جب وہ ان کے پاس آچکا سو وہ خود ہی الجھن اور اضطراب کی بات میں پڑے ہیں ۔
سو کیا انہوں نے آسمان کی طرف نگاہ نہیں کی جو ان کے اوپر ہے کہ ہم نے اسے کیسے بنایا ہے اور کیسے سجایا ہے اور اس میں کوئی شگاف تک نہیں ہے ۔
اور اسی طرح ہم نے زمین کو پھیلایا اور اس میں ہم نے بہت بھاری پہاڑ رکھے اور ہم نے اس میں ہر قسم کے خوش نما پودے اگائے ۔
یہ سب بصیرت اور نصیحت کاسامان ہے ہر اس بندے کے لئے جو اﷲ کی طرف رجوع کرنے والا ہے ۔
اور ہم نے آسمان سے بابرکت پانی برسایا پھر ہم نے اس سے باغات اگائے اور کھیتوں کا غلہ بھی ۔
اور لمبی لمبی کھجوریں جن کے خوشے تہ بہ تہ ہوتے ہیں ۔
یہ سب کچھ اپنے بندوں کی روزی کے لئے کیا اور ہم نے اس پانی سے مردہ زمین کو زندہ کیا ، اسی طرح تمہارا قبروں سے نکلنا ہوگا ۔
ان کفار مکہ سے پہلے قوم نوح نے ، اور سرزمین یمامہ کے اندھے کنویں والوں نے ، اور مدینہ سے شام کی طرف تبوک کے قریب بستی حجر میں آباد صالح علیہ السلام کی قوم ثمود نے جھٹلایا ۔
اور عمان اور ارض مہرہ کے درمیان یمن کی وادئ احقاف میں آباد ہود علیہ السلام کی قوم عاد نے اور مصر کے حکمران فرعون نے اور ارض فلسطین میں سدوم اور عمورہ کی رہنے والی قوم لوط نے ۔
اور مدین کے گھنے درختوں والے بن ایکہ کے رہنے والوں نے یہ قوم شعیب تھی اور بادشاہ یمن اسعد ابوکریب تبع الحمیری کی قوم نے ، الغرض ان سب نے رسولوں کو جھٹلایا ، پس ان پر میرا وعدۂ عذاب ثابت ہو کر رہا ۔
سو کیا ہم پہلی بار پیدا کرنے کے باعث تھک گئے ہیں ؟ ایسا نہیں بلکہ وہ لوگ ازسرنو پیدائش کی نسبت شک میں پڑے ہیں ۔
اور بیشک ہم نے انسان کو پیدا کیا ہے اور ہم ان وسوسوں کو بھی جانتے ہیں جو اس کا نفس اس کے دل و دماغ میں ڈالتا ہے ۔ اور ہم اس کی شہ رگ سے بھی زیادہ اس کے قریب ہیں ۔
جب دو لینے والے فرشتے اس کے ہر قول و فعل کو تحریر میں لے لیتے ہیں جو دائیں طرف اور بائیں طرف بیٹھے ہوئے ہیں ۔
وہ منہ سے کوئی بات نہیں کہنے پاتا مگر اس کے پاس ایک نگہبان لکھنے کے لئے تیار رہتا ہے ۔
اور موت کی بے ہوشی حق کے ساتھ آپہنچی ۔ اے انسان ! یہی وہ چیز ہے جس سے تو بھاگتا تھا ۔
اور صور پھونکا جائے گا ، یہی عذاب ہی وعید کا دن ہے ۔
اور ہر جان ہمارے حضور اس طرح آئے گی کہ اس کا ایک ہانکنے والا فرشتہ اور دوسرا اعمال پر گواہ ہوگا ۔
حقیقت میں تو اس دن سے غفلت میں پڑا رہا سو ہم نے تیرا پردۂ غفلت ہٹا دیا پس آج تیری نگاہ تیز ہے ۔
اور اس کے ساتھ رہنے والا فرشتہ کہے گا : یہ ہے جو کچھ میرے پاس تیار ہے ۔
حکم ہوگا : پس تم دونوں ایسے ہر ناشکرگزار سرکش کو دوزخ میں ڈال دو ۔
جو نیکی سے روکنے والا ہے ، حد سے بڑھ جانے والا ہے ، شک کرنے اور ڈالنے والا ہے ۔
جس نے اﷲ کے ساتھ دوسرا معبود ٹھہرا رکھا تھا سو تم اسے سخت عذاب میں ڈال دو ۔
اب اس کا دوسرا ساتھی شیطان کہے گا : اے ہمارے رب ! اسے میں نے گمراہ نہیں کیا بلکہ یہ خود ہی پرلے درجے کی گمراہی میں مبتلا تھا ۔
ارشاد ہوگا : تم لوگ میرے حضور جھگڑا مت کرو حالانکہ میں تمہاری طرف پہلے ہی عذاب کی وعید بھیج چکا ہوں ۔
میری بارگاہ میں فرمان بدلا نہیں جاتا اور نہ ہی میں بندوں پر ظلم کرنے والا ہوں ۔
اس دن ہم دوزخ سے فرمائیں گے : کیا تو بھر گئی ہے ؟ اور وہ کہے گی : کیا کچھ اور زیادہ بھی ہے ۔
اور جنت پرہیزگاروں کے لئے قریب کر دی جائے گے ، بالکل دور نہیں ہوگی ۔
اور ان سے ارشاد ہوگا : یہ ہے وہ جس کا تم سے وعدہ کیا گیا تھا کہ ہر توبہ کرنے والے اپنے دین اور ایمان کی حفاظت کرنے والے کے لئے ہے ۔
جو خدائے رحمان سے بن دیکھے ڈرتا رہا اور اﷲ کی بارگاہ میں رجوع و انابت والا دل لے کر حاضر ہوا ۔
اس میں سلامتی کے ساتھ داخل ہو جاؤ ، یہ ہمیشگی کا دن ہے ۔
اس جنت میں ان کے لئے وہ تمام نعمتیں موجود ہوں گی جن کی وہ خواہش کریں گے اور ہمارے حضور میں ایک نعمت مزید بھی ہے یا اور بھی بہت کچھ ہے ، سو عاشق مست ہوجائیں گے ۔
اور ہم نے ان کفار و مشرکین مکہ سے پہلے کتنی ہی امتوں کو ہلاک کر دیا جو طاقت و قوت میں ان سے کہیں بڑھ کر تھیں ، چنانچہ انہوں نے دنیا کے شہروں کو چھان مارا تھا کہ کہیں موت یا عذاب سے بھاگ جانے کی کوئی جگہ ہو ۔
بیشک اس میں یقینا انتباہ اور تذکر ہے اس شخص کے لئے جو صاحب دل ہے یعنی غفلت سے دوری اور قلبی بیداری رکھتا ہے یا کان لگا کرسنتا ہے یعنی توجہ کو یک سو اور غیر سے منقطع رکھتا ہے اور وہ باطنی مشاہدہ میں ہے یعنی حسن و جمال الوھیت کی تجلیات میں گم رہتا ہے ۔
اور بیشک ہم نے آسمانوں اور زمین کو اور اس کائنات کو جو دونوں کے درمیان ہے چھ زمانوں میں تخلیق کیا ہے ، اور ہمیں کوئی تکان نہیں پہنچی ۔
سو آپ ان باتوں پر جو وہ کہتے ہیں صبر کیجئے اور اپنے رب کی حمد کے ساتھ تسبیح کیجئے طلوع آفتاب سے پہلے اور غروب آفتاب سے پہلے ۔
اور رات کے بعض اوقات میں بھی اس کی تسبیح کیجئے اور نمازوں کے بعد بھی ۔
اور اس دن کا حال خوب سن لیجئے جس دن ایک پکارنے والا قریبی جگہ سے پکارے گا ۔
جس دن لوگ سخت چنگھاڑ کی آواز کو بالیقین سنیں گے ، یہی قبروں سے نکلنے کا دن ہوگا ۔
بیشک ہم ہی زندہ رکھتے ہیں اور ہم ہی موت دیتے ہیں اور ہماری ہی طرف پلٹ کر آنا ہے ۔
جس دن زمین ان پر سے پھٹ جائے گی تو وہ جلدی جلدی نکل پڑیں گے ، یہ حشر پھر سے لوگوں کو جمع کرنا ہم پر نہایت آسان ہے ۔
ہم خوب جانتے ہیں جو کچھ وہ کہتے ہیں اور آپ ان پر جبر کرنے والے نہیں ہیں ، پس قرآن کے ذریعے اس شخص کو نصیحت فرمائیے جو میرے وعدۂ عذاب سے ڈرتا ہے ۔
اڑا کر بکھیر دینے والی ہواؤں کی قسم ۔
اور پانی کا بار گراں اٹھانے والی بدلیوں کی قسم ۔
اور خراماں خراماں چلنے والی کشتیوں کی قسم ۔
اور کام تقسیم کرنے والے فرشتوں کی قسم ۔
بیشک آخرت کا جو وعدہ تم سے کیا جا رہا ہے بالکل سچا ہے ۔
اور بیشک اعمال کی جزا و سزا ضرور واقع ہو کر رہے گی ۔
اور ستاروں اور سیاروں کی کہکشاؤں اور گزرگاہوں والے آسمان کی قسم ۔
بیشک تم مختلف بے جوڑ باتوں میں پڑے ہو ۔
اس رسول صلی اللہ علیہ وآلہ وسلم اور قرآن سے وہی پھرتا ہے جسے علم ازلی سے پھیر دیا گیا ۔
ظن و تخمین سے جھوٹ بولنے والے ہلاک ہو گئے ۔
جو جہالت و غفلت میں آخرت کو بھول جانے والے ہیں ۔
پوچھتے ہیں یوم جزا کب ہو گا ؟ ۔
فرما دیجئے : اس دن ہوگا جب وہ آتش دوزخ میں تپائے جائیں گے ۔
ان سے کہا جائے گا : اپنی سزا کا مزہ چکھو ، یہی وہ عذاب ہے جسے تم جلدی مانگتے ہو ۔
بیشک پرہیزگار باغوں اور چشموں میں لطف اندوز ہوتے ہوں گے ۔
ان نعمتوں کو کیف و سرور سے لیتے ہوں گے جو ان کا رب انہیں لطف و کرم سے دیتا ہوگا ، بیشک یہ وہ لوگ ہیں جو اس سے قبل کی زندگی میں صاحبان احسان تھے ۔
وہ راتوں کو تھوڑی سی دیر سویا کرتے تھے ۔
اور رات کے پچھلے پہروں میں اٹھ اٹھ کر مغفرت طلب کرتے تھے ۔
اور ان کے اموال میں سائل اور محروم سب حاجت مندوں کا حق مقرر تھا ۔
اور زمین میں صاحبان ایقان یعنی کامل یقین والوں کے لئے بہت سی نشانیاں ہیں ۔
اور خود تمہارے نفوس میں بھی ہیں ، سو کیا تم دیکھتے نہیں ہو ۔
اور آسمان میں تمہارا رزق بھی ہے اور وہ سب کچھ بھی جس کا تم سے وعدہ کیا جاتا ہے ۔
پس آسمان اور زمین کے مالک کی قسم ! یہ ہمارا وعدہ اسی طرح یقینی ہے جس طرح تمہارا اپنا بولنا تمہیں اس پر کامل یقین ہوتا ہے کہ منہ سے کیا کہہ رہے ہو ۔
کیا آپ کے پاس ابراہیم علیہ السلام کے معزز مہمانوں کی خبر پہنچی ہے ۔
جب وہ فرشتے ان کے پاس آئے تو انہوں نے سلام پیش کیا ، ابراہیم علیہ السلام نے بھی جوابا سلام کہا ، ساتھ ہی دل میں سوچنے لگے کہ یہ اجنبی لوگ ہیں ۔
پھر جلدی سے اپنے گھر کی طرف گئے اور ایک فربہ بچھڑے کی سجی لے آئے ۔
پھر اسے ان کے سامنے پیش کر دیا ، فرمانے لگے : کیا تم نہیں کھاؤ گے ۔
پھر ان کے نہ کھانے سے دل میں ہلکی سے گھبراہٹ محسوس کی ۔ وہ فرشتے کہنے لگے : آپ گھبرائیے نہیں ، اور ان کو علم و دانش والے بیٹے اسحاق علیہ السلام کی خوشخبری سنا دی ۔
پھر ان کی بیوی سارہ حیرت و حسرت کی آواز نکالتے ہوئے متوجہ ہوئیں اور تعجب سے اپنے ماتھے پر ہاتھ مارا اور کہنے لگی : کیا بوڑھیا بانجھ عورت بچہ جنے گی ؟ ۔
فرشتوں نے کہا : ایسے ہی ہوگا ، تمہارے رب نے فرمایا ہے ۔ بیشک وہ بڑی حکمت والا بہت علم والا ہے ۔
ابراہیم علیہ السلام نے کہا : اے بھیجے ہوئے فرشتو ! اس بشارت کے علاوہ تمہارا آنے کا بنیادی مقصد کیا ہے ۔
انہوں نے کہا : ہم مجرم قوم یعنی قوم لوط کی طرف بھیجے گئے ہیں ۔
تاکہ ہم ان پر مٹی کے پتھریلے کنکر برسائیں ۔
وہ پتھر جن پر حد سے گزر جانے والوں کے لئے آپ کے رب کی طرف سے نشان لگا دیا گیا ہے ۔
پھر ہم نے ہر اس شخص کو قوم لوط کی بستی سے باہر نکال دیا جو اس میں اہل ایمان میں سے تھا ۔
سو ہم نے اس بستی میں مسلمانوں کے ایک گھر کے سوا اور کوئی گھر نہیں پایا اس میں حضرت لوط علیہ السلام اور ان کی دو صاحبزادیاں تھیں ۔
اور ہم نے اس بستی میں ان لوگوں کے لئے عبرت کی ایک نشانی باقی رکھی جو دردناک عذاب سے ڈرتے ہیں ۔
اور موسٰی علیہ السلام کے واقعہ میں بھی نشانیاں ہیں جب ہم نے انہیں فرعون کی طرف واضح دلیل دے کر بھیجا ۔
تو اس نے اپنے اراکین سلطنت سمیت روگردانی کی اور کہنے لگا : یہ جادوگر یا دیوانہ ہے ۔
پھر ہم نے اسے اور اس کے لشکر کو عذاب کی گرفت میں لے لیا اور ان سب کو دریا میں غرق کر دیا اور وہ تھا ہی قابل ملامت کام کرنے والا ۔
اور قوم عاد کی ہلاکت میں بھی نشانی ہے جبکہ ہم نے ان پر بے خیر و برکت ہوا بھیجی ۔
وہ جس چیز پر بھی گزرتی تھی اسے ریزہ ریزہ کئے بغیر نہیں چھوڑتی تھی ۔
اور قوم ثمود کی ہلاکت میں بھی عبرت کی نشانی ہے جبکہ ان سے کہا گیا کہ تم ایک معینہ وقت تک فائدہ اٹھا لو ۔
تو انہوں نے اپنے رب کے حکم سے سرکشی کی ، پس انہیں ہولناک کڑک نے آن لیا اور وہ دیکھتے ہی رہ گئے ۔
پھر وہ نہ کھڑے رہنے پر قدرت پا سکے اور نہ وہ ہم سے بدلہ لے سکنے والے تھے ۔
اور اس سے پہلے نوح علیہ السلام کی قوم کو بھی ہلاک کیا ، بیشک وہ سخت نافرمان لوگ تھے ۔
اور آسمانی کائنات کو ہم نے بڑی قوت کے ذریعہ سے بنایا اور یقینا ہم اس کائنات کو وسعت اور پھیلاؤ دیتے جا رہے ہیں ۔
اور سطح زمین کو ہم ہی نے قابل رہائش فرش بنایا سو ہم کیا خوب سنوارنے اور سیدھا کرنے والے ہیں ۔
اور ہم نے ہر چیز سے دو جوڑے پیدا فرمائے تاکہ تم دھیان کرو اور سمجھو ۔
پس تم اﷲ کی طرف دوڑ چلو ، بیشک میں اس کی طرف سے تمہیں کھلا ڈر سنانے والا ہوں ۔
اور اﷲ کے سوا کوئی دوسرا معبود نہ بناؤ ، بیشک میں اس کی جانب سے تمہیں کھلا ڈر سنانے والا ہوں ۔
اسی طرح ان سے پہلے لوگوں کے پاس بھی کوئی رسول نہیں آیا مگر انہوں نے یہی کہا کہ یہ جادوگر ہے یا دیوانہ ہے ۔
کیا وہ لوگ ایک دوسرے کواس بات کی وصیت کرتے رہے ؟ بلکہ وہ سب سرکش و باغی لوگ تھے ۔
سو آپ ان سے نظر التفات ہٹا لیں پس آپ پر ان کے ایمان نہ لانے کی کوئی ملامت نہیں ہے ۔
اور آپ نصیحت کرتے رہیں کہ بیشک نصیحت مومنوں کو فائدہ دیتی ہے ۔
اور میں نے جنات اور انسانوں کو صرف اسی لئے پیدا کیا کہ وہ میری بندگی اختیار کریں ۔
نہ میں ان سے رزق یعنی کمائی طلب کرتا ہوں اور نہ اس کا طلب گار ہوں کہ وہ مجھے کھانا کھلائیں ۔
بیشک اﷲ ہی ہر ایک کا روزی رساں ہے ، بڑی قوت والا ہے ، زبردست مضبوط ہے اسے کسی کی مدد و تعاون کی حاجت نہیں ۔
پس ان ظالموں کے لئے بھی حصۂ عذاب مقرر ہے ان کے پہلے گزرے ہوئے ساتھیوں کے حصۂ عذاب کی طرح ، سو وہ مجھ سے جلدی طلب نہ کریں ۔
سو کافروں کے لئے ان کے اس دن میں بڑی تباہی ہے جس کا ان سے وعدہ کیا جا رہا ہے ۔
کوہ طور کی قسم ۔
اور لکھی ہوئی کتاب کی قسم ۔
جو کھلے صحیفہ میں ہے ۔
اور فرشتوں سے آباد گھر یعنی آسمانی کعبہ کی قسم ۔
اور اونچی چھت یعنی بلند آسمان یا عرش معلٰی کی قسم ۔
اور ابلتے ہوئے سمندر کی قسم ۔
بیشک آپ کے رب کا عذاب ضرور واقع ہو کر رہے گا ۔
اسے کوئی دفع کرنے والا نہیں ۔
جس دن آسمان سخت تھر تھراہٹ کے ساتھ لرزے گا ۔
اور پہاڑ اپنی جگہ چھوڑ کر بادلوں کی طرح تیزی سے اڑنے اور ذرات کی طرح بکھرنے لگیں گے ۔
سو اس دن جھٹلانے والوں کے لئے بڑی تباہی ہے ۔
جو باطل بے ہودگی میں پڑے غفلت کا کھیل کھیل رہے ہیں ۔
جس دن کو وہ دھکیل دھکیل کر آتش دوزخ کی طرف لائے جائیں گے ۔
ان سے کہا جائے گا : یہ ہے وہ جہنم کی آگ جسے تم جھٹلایا کرتے تھے ۔
سو کیا یہ جادو ہے یا تمہیں دکھائی نہیں دیتا ۔
اس میں داخل ہو جاؤ ، پھر تم صبر کرو یا صبر نہ کرو ، تم پر برابر ہے ، تمہیں صرف انہی کاموں کا بدلہ دیا جائے گا جو تم کرتے رہے تھے ۔
بیشک متقی لوگ بہشتوں اور نعمتوں میں ہوں گے ۔
خوش اور لطف اندوز ہوں گے ان عطاؤں سے جن سے ان کے رب نے انہیں نوازا ہوگا ، اور ان کا رب انہیں دوزخ کے عذاب سے محفوظ رکھے گا ۔
ان سے کہا جائے گا : تم ان نیک اعمال کے صلہ میں جو تم کرتے رہے تھے خوب مزے سے کھاؤ اور پیو ۔
وہ صف در صف بچھے ہوئے تختوں پر تکیے لگائے بیٹھے ہوں گے ، اور ہم گوری رنگت اور دلکش آنکھوں والی حوروں کو ان کی زوجیت میں دے دیں گے ۔
اور جو لوگ ایمان لائے اور ان کی اولاد نے ایمان میں ان کی پیروی کی ، ہم ان کی اولاد کو بھی درجات جنت میں ان کے ساتھ ملا دیں گے خواہ ان کے اپنے عمل اس درجہ کے نہ بھی ہوں یہ صرف ان کے صالح آباء کے اکرام میں ہوگا اور ہم ان صالح آباء کے ثواب اعمال سے بھی کوئی کمی نہیں کریں گے ، علاوہ اس کے ہر شخص اپنے ہی عمل کی جزا و سزا میں گرفتار ہوگا ۔
اور ہم انہیں پھل میوے اور گوشت ، جو وہ چاہیں گے زیادہ سے زیادہ دیتے رہیں گے ۔
وہاں یہ لوگ جھپٹ جھپٹ کر شراب طہور کے جام لیں گے ، اس شراب جنت میں نہ کوئی بے ہودہ گوئی ہوگی اور نہ گناہ گاری ہوگی ۔
اور نوجوان خدمت گزار ان کے اردگرد گھومتے ہوں گے ، گویا وہ غلاف میں چھپائے ہوئے موتی ہیں ۔
اور وہ ایک دوسرے کی طرف متوجہ ہو کر باہم پرسش احوال کریں گے ۔
وہ کہیں گے : بیشک ہم اس سے پہلے اپنے گھروں میں عذاب الٰہی سے ڈرتے رہتے تھے ۔
پس اﷲ نے ہم پر احسان فرما دیا اور ہمیں نار جہنم کے عذاب سے بچا لیا ۔
بیشک ہم پہلے سے ہی اسی کی عبادت کیا کرتے تھے ، بیشک وہ احسان فرمانے والا بڑا رحم فرمانے والا ہے ۔
سو اے حبیب مکرم ! آپ نصیحت فرماتے رہیں پس آپ اپنے رب کے فضل و کرم سے نہ تو کاہن یعنی جنات کے ذریعے خبریں دینے والے ہیں اور نہ دیوانے ۔
کیا کفار کہتے ہیں : یہ شاعر ہیں ؟ ہم ان کے حق میں حوادث زمانہ کا انتظار کر رہے ہیں ؟ ۔
فرما دیجئے : تم بھی منتظر رہو اور میں بھی تمہارے ساتھ تمہاری ہلاکت کا انتظار کرنے والوں میں ہوں ۔
کیا ان کی عقلیں انہیں یہ بے عقلی کی باتیں سجھاتی ہیں یا وہ سرکش و باغی لوگ ہیں ۔
یا وہ کہتے ہیں کہ اس رسول نے اس قرآن کو ازخود گھڑ لیا ہے ، ایسا نہیں بلکہ وہ حق کو مانتے ہی نہیں ہیں ۔
پس انہیں چاہئے کہ اس قرآن جیسا کوئی کلام لے آئیں اگر وہ سچے ہیں ۔
کیا وہ کسی شے کے بغیر ہی پیدا کر دیئے گئے ہیں یا وہ خود ہی خالق ہیں ۔
یا انہوں نے ہی آسمانوں اور زمین کو پیدا کیا ہے ، ایسا نہیں بلکہ وہ حق بات پر یقین ہی نہیں رکھتے ۔
یا ان کے پاس آپ کے رب کے خزانے ہیں یا وہ ان پر نگران اور داروغے ہیں ۔
یا ان کے پاس کوئی سیڑھی ہے جس پر چڑھ کر وہ اس آسمان میں کان لگا کر باتیں سن لیتے ہیں ؟ سو جو ان میں سے سننے والا ہے اسے چاہئے کہ روشن دلیل لائے ۔
کیا اس خدا کے لئے بیٹیاں ہیں اور تمہارے لئے بیٹے ہیں ۔
کیا آپ ان سے کوئی اجرت طلب فرماتے ہیں کہ وہ تاوان کے بوجھ سے دبے جا رہے ہیں ۔
کیا ان کے پاس غیب کا علم ہے کہ وہ لکھ لیتے ہیں ۔
کیا وہ آپ سے کوئی چال چلنا چاہتے ہیں ، تو جن لوگوں نے کفر کیا ہے وہ خود ہی اپنے دام فریب میں پھنسے جا رہے ہیں ۔
کیا اﷲ کے سوا ان کا کوئی معبود ہے ، اﷲ ہر اس چیز سے پاک ہے جسے وہ اﷲ کا شریک ٹھہراتے ہیں ۔
اور اگر وہ آسمان سے کوئی ٹکڑا اپنے اوپر گرتا ہوا دیکھ لیں تو تب بھی یہ کہیں گے کہ تہ بہ تہ گہرا بادل ہے ۔
سو آپ ان کو ان کے حال پر چھوڑ دیجئے یہاں تک کہ وہ اپنے اس دن سے آملیں جس میں وہ ہلاک کر دیئے جائیں گے ۔
جس دن نہ ان کا مکر و فریب ان کے کچھ کام آئے گا اور نہ ہی ان کی مدد کی جائے گے ۔
اور بیشک جو لوگ ظلم کر رہے ہیں ان کے لئے اس عذاب کے علاوہ بھی عذاب ہے ، لیکن ان میں سے اکثر لوگ جانتے نہیں ہیں ۔
اور اے حبیب مکرم ! ان کی باتوں سے غم زدہ نہ ہوں آپ اپنے رب کے حکم کی خاطر صبر جاری رکھئے بیشک آپ ہر وقت ہماری آنکھوں کے سامنے رہتے ہیںاور آپ اپنے رب کی حمد کے ساتھ تسبیح کیجئے جب بھی آپ کھڑے ہوں ۔
اور رات کے اوقات میں بھی اس کی تسبیح کیجئے اور پچھلی رات بھی جب ستارے چھپتے ہیں ۔
قسم ہے روشن ستارے محمد صلی اللہ علیہ وآلہ وسلم کی جب وہ چشم زدن میں شب معراج اوپر جا کر نیچے اترے ۔
تمہیں اپنی صحبت سے نوازنے والے یعنی تمہیں اپنے فیض صحبت سے صحابی بنانے والے رسول صلی اللہ علیہ وآلہ وسلم نہ کبھی راہ بھولے اور نہ کبھی راہ سے بھٹکے ۔
اور وہ اپنی خواہش سے کلام نہیں کرتے ۔
ان کا ارشاد سراسر وحی ہوتا ہے جو انہیں کی جاتی ہے ۔
ان کو بڑی قوتوں و الے رب نے براہ راست علم کامل سے نوازا ۔
جو حسن مطلق ہے ، پھر اس جلوۂ حسن نے اپنے ظہور کا ارادہ فرمایا ۔
اور وہ محمد صلی اللہ علیہ وآلہ وسلم شب معراج عالم مکاں کے سب سے اونچے کنارے پر تھے یعنی عالم خلق کی انتہاء پر تھے ۔
پھر وہ رب العزت اپنے حبیب محمد صلی اللہ علیہ وآلہ وسلم سے قریب ہوا پھر اور زیادہ قریب ہوگیا ۔
پھر جلوۂ حق اور حبیب مکرم صلی اللہ علیہ وآلہ وسلم میں صرف دو کمانوں کی مقدار فاصلہ رہ گیا یا انتہائے قرب میں اس سے بھی کم ہو گیا ۔
پس اس خاص مقام قرب و وصال پر اس اﷲ نے اپنے عبد محبوب کی طرف وحی فرمائی جو بھی وحی فرمائی ۔
ان کے دل نے اس کے خلاف نہیں جانا جو ان کی آنکھوں نے دیکھا ۔
کیا تم ان سے اس پر جھگڑتے ہو کہ جو انہوں نے دیکھا ۔
اور بیشک انہوں نے تو اس جلوۂ حق کو دوسری مرتبہ پھر دیکھا اور تم ایک بار دیکھنے پر ہی جھگڑ رہے ہو ۔
سدرۃ المنتہٰی کے قریب ۔
اسی کے پاس جنت الماوٰى ہے ۔
جب نور حق کی تجلیات سدرۃ المنتہٰی کو بھی ڈھانپ رہی تھیں جو کہ اس پر سایہ فگن تھیں ۔
ان کی آنکھ نہ کسی اور طرف مائل ہوئی اور نہ حد سے بڑھی جس کو تکنا تھا اسی پر جمی رہی ۔
بیشک انہوں نے معراج کی شب اپنے رب کی بڑی نشانیاں دیکھیں ۔
کیا تم نے لات اور عزٰی دیویوں پر غور کیا ہے ۔
اور اس تیسری ایک اور دیوی منات کو بھی غور سے دیکھا ہے ؟ تم نے انہیں اﷲ کی بیٹیاں بنا رکھا ہے ؟ ۔
اے مشرکو ! کیا تمہارے لئے بیٹے ہیں اور اس اﷲ کے لئے بیٹیاں ہیں ۔
اگر تمہارا تصور درست ہے تب تو یہ تقسیم بڑی ناانصافی ہے ۔
مگر حقیقت یہ ہے کہ وہ بت محض نام ہی نام ہیں جو تم نے اور تمہارے باپ دادا نے رکھ لئے ہیں ۔ اﷲ نے ان کی نسبت کوئی دلیل نہیں اتاری ، وہ لوگ محض وہم و گمان کی اور نفسانی خواہشات کی پیروی کر رہے ہیں حالانکہ ان کے پاس ان کے رب کی طرف سے ہدایت آچکی ہے ۔
کیا انسان کے لئے وہ سب کچھ میسر ہے جس کی وہ تمنا کرتا ہے ۔
پس آخرت اور دنیا کا مالک تو اﷲ ہی ہے ۔
اور آسمانوں میں کتنے ہی فرشتے ہیں کہ کفار و مشرکین ان کی عبادت کرتے اور ان سے شفاعت کی امید رکھتے ہیں جن کی شفاعت کچھ کام نہیں آئے گی مگر اس کے بعد کہ اﷲ جسے چاہتا ہے اور پسند فرماتا ہے اس کے لئے اذن جاری فرما دیتا ہے ۔
بیشک جو لوگ آخرت پر ایمان نہیں رکھتے وہ فرشتوں کو عورتوں کے نام سے موسوم کر دیتے ہیں ۔
اور انہیں اس کا کچھ بھی علم نہیں ہے ، وہ صرف گمان کے پیچھے چلتے ہیں ، اور بیشک گمان یقین کے مقابلے میں کسی کام نہیں آتا ۔
سو آپ اپنی توجہ اس سے ہٹا لیں جو ہماری یاد سے روگردانی کرتا ہے اور سوائے دنیوی زندگی کے اور کوئی مقصد نہیں رکھتا ۔
ان لوگوں کے علم کی رسائی کی یہی حد ہے ، بیشک آپ کا رب اس شخص کو بھی خوب جانتا ہے جو اس کی راہ سے بھٹک گیا ہے اور اس شخص کو بھی خوب جانتا ہے جس نے ہدایت پا لی ہے ۔
اور اﷲ ہی کے لئے ہے جو کچھ آسمانوں اور جو کچھ زمین میں ہے تاکہ جن لوگوں نے برائیاں کیں انہیں ان کے اعمال کا بدلہ دے اور جن لوگوں نے نیکیاں کیں انہیں اچھا اجر عطا فرمائے ۔
جو لوگ چھوٹے گناہوں اور لغزشوں کے سوا بڑے گناہوں اور بے حیائی کے کاموں سے پرہیز کرتے ہیں ، بیشک آپ کا رب بخشش کی بڑی گنجائش رکھنے والا ہے ، وہ تمہیں خوب جانتا ہے جب اس نے تمہاری زندگی کی ابتداء اور نشو و نما زمین یعنی مٹی سے کی تھی اور جبکہ تم اپنی ماؤں کے پیٹ میں جنین یعنی حمل کی صورت میں تھے ، پس تم اپنے آپ کو بڑا پاک و صاف مت جتایا کرو ، وہ خوب جانتا ہے کہ اصل پرہیزگار کون ہے ۔
کیا آپ نے اس شخص کو دیکھا جس نے حق سے منہ پھیر لیا ۔
اور اس نے راہ حق میں تھوڑا سا مال دیا اور پھر ہاتھ روک لیا ۔
کیا اس کے پاس غیب کا علم ہے کہ وہ دیکھ رہا ہے ۔
کیا اسے ان باتوں کی خبر نہیں دی گئی جو موسٰی علیہ السلام کے صحیفوں میں مذکور تھیں ۔
اور ابراہیم علیہ السلام کے صحیفوں میں تھیں جنہوں نے اﷲ کے ہر امر کو بتمام و کمال پورا کیا ۔
کہ کوئی بوجھ اٹھانے والا کسی دوسرے کے گناہوں کا بوجھ نہیں اٹھائے گا ۔
اور یہ کہ انسان کو عدل میں وہی کچھ ملے گا جس کی اس نے کوشش کی ہوگی رہا فضل اس پر کسی کا حق نہیں وہ محض اﷲ کی عطاء و رضا ہے جس پر جتنا چاہے کر دے ۔
اور یہ کہ اس کی ہر کوشش عنقریب دکھا دی جائے گی یعنی ظاہر کر دی جائے گی ۔
پھر اسے اس کی ہر کوشش کا پورا پورا بدلہ دیا جائے گا ۔
اور یہ کہ بالآخر سب کو آپ کے رب ہی کی طرف پہنچنا ہے ۔
اور یہ کہ وہی خوشی دے کر ہنساتا ہے اور غم دے کر رلاتا ہے ۔
اور یہ کہ وہی مارتا ہے اور جلاتا ہے ۔
اور یہ کہ اسی نے نر اور مادہ دو قسموں کو پیدا کیا ۔
نطفہ ایک تولیدی قطرہ سے جبکہ وہ رحم مادہ میں ٹپکایا جاتا ہے ۔
اور یہ کہ مرنے کے بعد دوبارہ زندہ کرنا بھی اسی پر ہے ۔
اور یہ کہ وہی بقدر ضرورت دے کر غنی کر دیتا ہے اور وہی ضرورت سے زائد دے کر خزانے بھر دیتا ہے ۔
اور یہ کہ وہی شعرٰی ستارے کا رب ہے جس کی دور جاہلیت میں پوجا کی جاتی تھی ۔
اور یہ کہ اسی نے پہلی قوم عاد کو ہلاک کیا ۔
اور قوم ثمود کو بھی ، پھر ان میں سے کسی کو باقی نہ چھوڑا ۔
اور اس سے پہلے قوم نوح کو بھی ہلاک کیا ، بیشک وہ بڑے ہی ظالم اور بڑے ہی سرکش تھے ۔
اور قوم لوط کی الٹی ہوئی بستیوں کو اوپر اٹھا کر اسی نے نیچے دے پٹکا ۔
پس ان کو ڈھانپ لیا جس نے ڈھانپ لیا یعنی پھر ان پر پتھروں کی بارش کر دی گئی ۔
سو اے انسان ! تو اپنے پروردگار کی کن کن نعمتوں میں شک کرے گا ۔
یہ رسول اکرم صلی اللہ علیہ وآلہ وسلم بھی اگلے ڈر سنانے والوں میں سے ایک ڈر سنانے والے ہیں ۔
آنے والی قیامت کی گھڑی قریب آپہنچی ۔
اﷲ کے سوا اسے کوئی ظاہر اور قائم کرنے والا نہیں ہے ۔
پس کیا تم اس کلام سے تعجب کرتے ہو ۔
اور تم ہنستے ہو اور روتے نہیں ہو ۔
اور تم غفلت کی کھیل میں پڑے ہو ۔
سو اﷲ کے لئے سجدہ کرو اور اس کی عبادت کرو ۔
قیامت قریب آپہنچی اور چاند دو ٹکڑے ہوگیا ۔
اور اگر وہ کفار کوئی نشانی یعنی معجزہ دیکھتے ہیں تو منہ پھیر لیتے ہیں اور کہتے ہیں کہ یہ تو ہمیشہ سے چلا آنے والا طاقتور جادو ہے ۔
اور انہوں نے اب بھی جھٹلایا اور اپنی خواہشات کے پیچھے چلے اور ہر کام جس کا وعدہ کیا گیا ہے مقررہ وقت پر ہونے والا ہے ۔
اور بیشک ان کے پاس پہلی قوموں کی ایسی خبریں آچکی ہیں جن میں کفر و نافرمانی پر بڑی عبرت و سرزنش ہے ۔
یہ قرآن کامل دانائی و حکمت ہے کیا پھر بھی ڈر سنانے والے کچھ فائدہ نہیں دیتے ۔
سو آپ ان سے منہ پھیر لیں ، جس دن بلانے والا فرشتہ ایک نہایت ناگوار چیز میدان حشر کی طرف بلائے گا ۔
اپنی آنکھیں جھکائے ہوئے قبروں سے نکل پڑیں گے گویا وہ پھیلی ہوئی ٹڈیاں ہیں ۔
پکارنے والے کی طرف دوڑ کر جا رہے ہوں گے ، کفار کہتے ہوں گے : یہ بڑا سخت دن ہے ۔
ان سے پہلے قوم نوح نے بھی جھٹلایا تھا ۔ سو انہوں نے ہمارے بندۂ مرسل نوح علیہ السلام کی تکذیب کی اور کہا : یہ دیوانہ ہے ، اور انہیں دھمکیاں دی گئیں ۔
سو انہوں نے اپنے رب سے دعا کی کہ میں اپنی قوم کے مظالم سے عاجز ہوں پس تو انتقام لے ۔
پھر ہم نے موسلادھار بارش کے ساتھ آسمان کے دروازے کھول دئیے ۔
اور ہم نے زمین سے چشمے جاری کر دیئے ، سو زمین و آسمان کا پانی ایک ہی کام کے لئے جمع ہو گیا جو ان کی ہلاکت کے لئے پہلے سے مقرر ہو چکا تھا ۔
اور ہم نے ان کو یعنی نوح علیہ السلام کو تختوں اور میخوں والی کشتی پر سوار کر لیا ۔
جو ہماری نگاہوں کے سامنے ہماری حفاظت میں چلتی تھی ، یہ سب کچھ اس ایک شخص نوح علیہ السلام کا بدلہ لینے کی خاطر تھا جس کا انکار کیا گیا تھا ۔
اور بیشک ہم نے اس طوفان نوح کے آثار کو نشانی کے طور پر باقی رکھا تو کیا کوئی سوچنے اور نصیحت قبول کرنے والا ہے ۔
سو میرا عذاب اور میرا ڈرانا کیسا تھا ؟ ۔
اور بیشک ہم نے قرآن کو نصیحت کے لئے آسان کر دیا ہے تو کیا کوئی نصیحت قبول کرنے والا ہے ۔
قوم عاد نے بھی پیغمبروں کو جھٹلایا تھا سو ان پر میرا عذاب اور میرا ڈرانا کیسا عبرت ناک رہا ۔
بیشک ہم نے ان پر نہایت سخت آواز والی تیز آندھی ان کے حق میں دائمی نحوست کے دن میں بھیجی ۔
جو لوگوں کو اس طرح اکھاڑ پھینکتی تھی گویا وہ اکھڑے ہوئے کھجور کے درختوں کے تنے ہیں ۔
پھر میرا عذاب اور میرا ڈرانا کیسا عبرت ناک رہا ۔
اور بیشک ہم نے قرآن کو نصیحت کے لئے آسان کر دیا ہے سو کیا کوئی نصیحت حاصل کرنے والا ہے ۔
قوم ثمود نے بھی ڈرسنانے والے پیغمبروں کو جھٹلایا ۔
پس وہ کہنے لگے : کیا ایک بشر جو ہم ہی میں سے ہے ، ہم اس کی پیروی کریں ، تب تو ہم یقینا گمراہی اور دیوانگی میں ہوں گے ۔
کیا ہم سب میں سے اسی پر نصیحت یعنی وحی اتاری گئی ہے ؟ بلکہ وہ بڑا جھوٹا ، خود پسند اور متکبر ہے ۔
انہیں کل قیامت کے دن ہی معلوم ہو جائے گا کہ کون بڑا جھوٹا ، خود پسند اور متکبر ہے ۔
بیشک ہم ان کی آزمائش کے لئے اونٹنی بھیجنے والے ہیں ، پس اے صالح ! ان کے انجام کا انتظار کریں اور صبر جاری رکھیں ۔
اور انہیں اس بات سے آگاہ کر دیں کہ ان کے اور اونٹنی کے درمیان پانی تقسیم کر دیا گیا ہے ، ہر ایک کو پانی کا حصہ اس کی باری پر حاضر کیا جائے گا ۔
پس انہوں نے قدار نامی اپنے ایک ساتھی کو بلایا ، اس نے اونٹنی پر تلوار سے وار کیا اور کونچیں کاٹ دیں ۔
پھر میرا عذاب اور میرا ڈرانا کیسا عبرت ناک ہوا ؟ ۔
بیشک ہم نے ان پر ایک نہایت خوفناک آواز بھیجی سو وہ باڑ لگانے والے کے بچے ہوئے اور روندے گئے بھوسے کی طرح ہوگئے ۔
اور بیشک ہم نے قرآن کو نصیحت کے لئے آسان کر دیا ہے تو کیا کوئی نصیحت حاصل کرنے والا ہے ۔
قوم لوط نے بھی ڈرسنانے والوں کو جھٹلایا ۔
بیشک ہم نے ان پر کنکریاں برسانے والی آندھی بھیجی سوائے اولاد لوط علیہ السلام کے ، ہم نے انہیں پچھلی رات عذاب سے بچا لیا ۔
اپنی طرف سے خاص انعام کے ساتھ ، اسی طرح ہم اس شخص کو جزا دیا کرتے ہیں جو شکر گزار ہوتا ہے ۔
اور بیشک لوط علیہ السلام نے انہیں ہماری پکڑ سے ڈرایا تھا پھر ان لوگوں نے ان کے ڈرانے میں شک کرتے ہوئے جھٹلایا ۔
اور بیشک ان لوگوں نے لوط علیہ السلام سے ان کے مہمانوں کو چھین لینے کا ارادہ کیا سو ہم نے ان کی آنکھوں کی ساخت مٹا کر انہیں بے نور کر دیا ۔ پھر ان سے کہا : میرے عذاب اور ڈرانے کا مزہ چکھو ۔
اور بیشک ان پر صبح سویرے ہی ہمیشہ قائم رہنے والا عذاب آپہنچا ۔
پھر ان سے کہا گیا : میرے عذاب اور ڈرانے کا مزہ چکھو ۔
اور بیشک ہم نے قرآن کو نصیحت کے لئے آسان کر دیا ہے تو کیا کوئی نصیحت حاصل کرنے والا ہے ۔
اور بیشک قوم فرعون کے پاس بھی ڈر سنانے والے آئے ۔
انہوں نے ہماری سب نشانیوں کو جھٹلا دیا پھر ہم نے انہیں بڑے غالب بڑی قدرت والے کی پکڑ کی شان کے مطابق پکڑ لیا ۔
اے قریش مکہ ! کیا تمہارے کافر ان اگلے لوگوں سے بہتر ہیں یا تمہارے لئے آسمانی کتابوں میں نجات لکھی ہوئی ہے ۔
یا یہ کفار کہتے ہیں کہ ہم نبی مکرم صلی اللہ علیہ وآلہ وسلم پر غالب رہنے والی مضبوط جماعت ہیں ۔
عنقریب یہ جتھہ میدان بدر میں شکست کھائے گا اور یہ لوگ پیٹھ پھیر کر بھاگ جائیں گے ۔
بلکہ ان کا اصل وعدہ تو قیامت ہے اور قیامت کی گھڑی بہت ہی سخت اور بہت ہی تلخ ہے ۔
بیشک مجرم لوگ گمراہی اور دیوانگی یا آگ کی لپیٹ میں ہیں ۔
جس دن وہ لوگ اپنے منہ کے بل دوزخ میں گھسیٹے جائیں گے تو ان سے کہا جائے گا : آگ میں جلنے کا مزہ چکھو ۔
بیشک ہم نے ہر چیز کو ایک مقررہ اندازے کے مطابق بنایا ہے ۔
اور ہمارا حکم تو فقط یک بارگی واقع ہو جاتا ہے جیسے آنکھ کا جھپکنا ہے ۔
اور بیشک ہم نے تمہارے بہت سے گروہوں کو ہلاک کر ڈالا ، سو کیا کوئی نصیحت حاصل کرنے والا ہے ۔
اور جو کچھ بھی انہوں نے کیا اعمال ناموں میں درج ہے ۔
اور ہر چھوٹا اور بڑا عمل لکھ دیا گیا ہے ۔
بیشک پرہیزگار جنتوں اور نہروں میں لطف اندوز ہوں گے ۔
پاکیزہ مجالس میں حقیقی اقتدار کے مالک بادشاہ کی خاص قربت میں بیٹھے ہوں گے ۔
وہ رحمان ہی ہے ۔
جس نے خود رسول عربی صلی اللہ علیہ وآلہ وسلم کو قرآن سکھایا ۔
اسی نے اس کامل انسان کو پیدا فرمایا ۔
اسی نے اسے یعنی نبی برحق صلی اللہ علیہ وآلہ وسلم کو ما کان و ما یکون کا بیان سکھایا ۔
سورج اور چاند اسی کے مقررہ حساب سے چل رہے ہیں ۔
اور زمین پر پھیلنے والی بوٹیاں اور سب درخت اسی کو سجدہ کر رہے ہیں ۔
اور اسی نے آسمان کو بلند کر رکھا ہے اور اسی نے عدل کے لئے ترازو قائم کر رکھی ہے ۔
تاکہ تم تولنے میں بے اعتدالی نہ کرو ۔
اور انصاف کے ساتھ وزن کو ٹھیک رکھو اور تول کو کم نہ کرو ۔
زمین کو اسی نے مخلوق کے لئے بچھا دیا ۔
اس میں میوے ہیں اور خوشوں والی کھجوریں ہیں ۔
اور بھوسہ والا اناج ہے اور خوشبودار پھل پھول ہیں ۔
پس اے گروہ جن و انسان ! تم دونوں اپنے رب کی کن کن نعمتوں کو جھٹلاؤ گے ۔
اسی نے انسان کو ٹھیکری کی طرح بجتے ہوئے خشک گارے سے بنایا ۔
اور جنات کو آگ کے شعلے سے پیدا کیا ۔
پس تم دونوں اپنے رب کی کن کن نعمتوں کو جھٹلاؤ گے ۔
وہی دونوں مشرقوں کا مالک ہے اور وہی دونوں مغربوں کا مالک ہے ۔
پس تم دونوں اپنے رب کی کن کن نعمتوں کو جھٹلاؤ گے ۔
اسی نے دو سمندر رواں کئے جو باہم مل جاتے ہیں ۔
ان دونوں کے درمیان ایک آڑ ہے وہ اپنی اپنی حد سے تجاوز نہیں کرسکتے ۔
پس تم دونوں اپنے رب کی کن کن نعمتوں کو جھٹلاؤ گے ۔
ان دونوں سمندروں سے موتی جس کی جھلک سبز ہوتی ہے اور مرجان جس کی رنگت سرخ ہوتی ہے نکلتے ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
اوربلند بادبان والے بڑے بڑے جہاز بھی اسی کے اختیار میں ہیں جو پہاڑوں کی طرح سمندر میں کھڑے ہوتے یا چلتے ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
ہر کوئی جو بھی زمین پر ہے فنا ہو جانے والا ہے ۔
اور آپ کے رب ہی کی ذات باقی رہے گی جو صاحب عظمت و جلال اور صاحب انعام و اکرام ہے ۔
پس تم دونوں اپنے رب کی کن کن نعمتوں کو جھٹلاؤ گے ۔
سب اسی سے مانگتے ہیں جو بھی آسمانوں اور زمین میں ہیں ۔ وہ ہر آن نئی شان میں ہوتا ہے ۔
پس تم دونوں اپنے رب کی کن کن نعمتوں کو جھٹلاؤ گے ۔
اے ہر دو گروہان انس و جن ! ہم عنقریب تمہارے حساب کی طرف متوجہ ہوتے ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
اے گروہ جن و انس ! اگر تم اس بات پر قدرت رکھتے ہو کہ آسمانوں اور زمین کے کناروں سے باہر نکل سکو اور تسخیر کائنات کرو تو تم نکل جاؤ ، تم جس کرۂ سماوی کے مقام پر بھی نکل کر جاؤ گے وہاں بھی اسی کی سلطنت ہوگی ۔
پس تم دونوں اپنے رب کی کن کن نعمتوں کو جھٹلاؤ گے ۔
تم دونوں پر آگ کے خالص شعلے بھیج دیئے جائیں گے اور بغیر شعلوں کے دھواں بھی بھیجا جائے گا اور تم دونوں ان سے بچ نہ سکو گے ۔
پس تم دونوں اپنے رب کی کن کن نعمتوں کو جھٹلاؤ گے ۔
پھر جب آسمان پھٹ جائیں گے اور جلے ہوئے تیل یا سرخ چمڑے کی طرح گلابی ہو جائیں گے ۔
پس تم دونوں اپنے رب کی کن کن نعمتوں کو جھٹلاؤ گے ۔
سو اس دن نہ تو کسی انسان سے اس کے گناہ کی بابت پوچھا جائے گا اور نہ ہی کسی جن سے ۔
پس تم دونوں اپنے رب کی کن کن نعمتوں کو جھٹلاؤ گے ۔
مجرم لوگ اپنے چہروں کی سیاہی سے پہچان لئے جائیں گے پس انہیں پیشانی کے بالوں اور پاؤں سے پکڑ کر کھینچا جائے گا ۔
پس تم دونوں اپنے رب کی کن کن نعمتوں کو جھٹلاؤ گے ۔
ان سے کہا جائے گا : یہی ہے وہ دوزخ جسے مجرم لوگ جھٹلایا کرتے تھے ۔
وہ اس دوزخ میں اور کھولتے گرم پانی میں گھومتے پھریں گے ۔
پس تم دونوں اپنے رب کی کن کن نعمتوں کو جھٹلاؤ گے ۔
اور جو شخص اپنے رب کے حضور پیشی کے لئے کھڑا ہونے سے ڈرتا ہے اس کے لئے دو جنتیں ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
جو دونوں سرسبز و شاداب گھنی شاخوں والی جنتیں ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
ان دونوں میں دو چشمے بہہ رہے ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
ان دونوں میں ہر پھل اور میوے کی دو دو قسمیں ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
اہل جنت ایسے بستروں پر تکیے لگائے بیٹھے ہوں گے جن کے استر نفیس اور دبیز ریشم یعنی اطلس کے ہوں گے ، اور دونوں جنتوں کے پھل ان کے قریب جھک رہے ہوں گے ۔
پس تم دونوں اپنے رب کی کن کن نعمتوں کو جھٹلاؤ گے ۔
اور ان میں نیچی نگاہ رکھنے والی حوریں ہوں گی جنہیں پہلے نہ کسی انسان نے ہاتھ لگایا اور نہ کسی جن نے ۔
پس تم دونوں اپنے رب کی کن کن نعمتوں کو جھٹلاؤ گے ۔
گویا وہ حوریں یا قوت اور مرجان ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
نیکی کا بدلہ نیکی کے سوا کچھ نہیں ہے ۔
پس تم دونوں اپنے رب کی کن کن نعمتوں کو جھٹلاؤ گے ۔
اور ان کے لئے ان دو کے سوا دو اور بہشتیں بھی ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
وہ دونوں گہری سبز رنگت میں سیاہی مائل لگتی ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
ان دونوں میں بھی دو چشمے ہیں جو خوب چھلک رہے ہوں گے ۔
پس تم دونوں اپنے رب کی کن کن نعمتوں کو جھٹلاؤ گے ۔
ان دونوں میں بھی پھل اور کھجوریں اور انار ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
ان میں بھی خوب سیرت و خوب صورت حوریں ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
ایسی حوریں جو خیموں میں پردہ نشین ہیں ۔
پس تم دونوں اپنے رب کی کن کن نعمتوں کو جھٹلاؤ گے ۔
انہیں پہلے نہ کسی انسان ہی نے ہاتھ سے چھوا ہے اور نہ کسی جن نے ۔
پس تم دونوں اپنے رب کی کن کن نعمتوں کو جھٹلاؤ گے ۔
اہل جنت سبز قالینوں پر اور نادر و نفیس بچھونوں پر تکیے لگائے بیٹھے ہوں گے ۔
پس تم دونوں اپنے رب کی کن کن نعمتوں کو جھٹلاؤ گے ۔
آپ کے رب کا نام بڑی برکت والا ہے ، جو صاحب عظمت و جلال اور صاحب انعام و اکرام ہے
جب واقع ہونے والی قیامت واقع ہو جائے گی ۔
اس کے واقع ہونے میں کوئی جھوٹ نہیں ہے ۔
وہ قیامت کسی کو نیچا کر دینے والی کسی کو اونچا کر دینے والی ہے ۔
جب زمین کپکپا کر شدید لرزنے لگے گی ۔
اور پہاڑ ٹوٹ کر ریزہ ریزہ ہو جائیں گے ۔
پھر وہ غبار بن کر منتشر ہو جائیں گے ۔
اور تم لوگ تین قسموں میں بٹ جاؤ گے ۔
سو ایک دائیں جانب والے ، دائیں جانب والوں کا کیا کہنا ۔
اور دوسرے بائیں جانب والے ، کیا ہی برے حال میں ہوں گے بائیں جانب والے ۔
اور تیسرے سبقت لے جانے والے یہ پیش قدمی کرنے والے ہیں ۔
یہی لوگ اللہ کے مقرب ہوں گے ۔
نعمتوں کے باغات میں رہیں گے ۔
ان مقربین میں بڑا گروہ اگلے لوگوں میں سے ہوگا ۔
اور پچھلے لوگوں میں سے ان میں تھوڑے ہوں گے ۔
یہ مقربین زر نگار تختوں پر ہوں گے ۔
ان پر تکیے لگائے آمنے سامنے بیٹھے ہوں گے ۔
ہمیشہ ایک ہی حال میں رہنے والے نوجوان خدمت گار ان کے اردگرد گھومتے ہوں گے ۔
کوزے ، آفتابے اور چشموں سے بہتی ہوئی شفاف شراب قربت کے جام لے کر حاضر خدمت رہیں گے ۔
انہیں نہ تو اس کے پینے سے درد سر کی شکایت ہوگی اور نہ ہی عقل میں فتور اور بدمستی آئے گی ۔
اور جنتی خدمت گزار پھل اور میوے لے کر بھی پھر رہے ہوں گے جنہیں وہ مقربین پسند کریں گے ۔
اور پرندوں کا گوشت بھی دستیاب ہوگا جس کی وہ اہل قربت خواہش کریں گے ۔
اور خوبصورت کشادہ آنکھوں والی حوریں بھی ان کی رفاقت میں ہوں گی ۔
جیسے محفوظ چھپائے ہوئے موتی ہوں ۔
یہ ان نیک اعمال کی جزا ہوگی جو وہ کرتے رہے تھے ۔
وہ اس میں نہ کوئی بیہودگی سنیں گے اور نہ کوئی گناہ کی بات ۔
مگر ایک ہی بات کہ یہ سلام والے ہر طرف سے سلام ہی سلام سنیں گے ۔
اور دائیں جانب والے ، کیا کہنا دائیں جانب والوں کا ۔
وہ بے خار بیریوں میں ۔
اور تہ بہ تہ کیلوں میں ۔
اور لمبے لمبے پھیلے ہوئے سایوں میں ۔
اور بہتے چھلکتے پانیوں میں ۔
اور بکثرت پھلوں اور میووں میں لطف اندوز ہوں گے ۔
جو نہ کبھی ختم ہوں گے اور نہ ان کے کھانے کی ممانعت ہوگی ۔
اور وہ اونچے پرشکوہ فرشوں پر قیام پذیر ہوں گے ۔
بیشک ہم نے ان حوروں کو حسن و لطافت کی آئینہ دار خاص خلقت پر پیدا فرمایا ہے ۔
پھر ہم نے ان کو کنواریاں بنایا ہے ۔
جو خوب محبت کرنے والی ہم عمر ازواج ہیں ۔
یہ حوریں اور دیگر نعمتیں دائیں جانب والوں کے لئے ہیں ۔
ان میں بڑی جماعت اگلے لوگوں میں سے ہوگی ۔
اور ان میں پچھلے لوگوں میں سے بھی بڑی ہی جماعت ہوگی ۔
اور بائیں جانب والے ، کیا ہی برے لوگ ہیں بائیں جانب والے ۔
جو دوزخ کی سخت گرم ہوا اور کھولتے ہوئے پانی میں ۔
اور سیاہ دھویں کے سایے میں ہوں گے ۔
جو نہ کبھی ٹھنڈا ہوگا اور نہ فرحت بخش ہوگا ۔
بیشک وہ اہل دوزخ اس سے پہلے دنیا میں خوش حال رہ چکے تھے ۔
اور وہ گناہ عظیم یعنی کفر و شرک پر اصرار کیا کرتے تھے ۔
اور کہا کرتے تھے کہ کیا جب ہم مر جائیں گے اور ہم خاک کا ڈھیر اور بوسیدہ ہڈیاں ہو جائیں گے تو کیا ہم پھر زندہ کر کے اٹھائے جائیں گے ۔
اور کیا ہمارے اگلے باپ دادا بھی زندہ کئے جائیں گے ۔
آپ فرما دیں : بیشک اگلے اور پچھلے ۔
سب کے سب ایک معین دن کے مقررہ وقت پر جمع کئے جائیں گے ۔
پھر بیشک تم لوگ اے گمراہو ! جھٹلانے والو ۔
تم ضرور کانٹے دار تھوہڑ کے درخت سے کھانے والے ہو ۔
سو اس سے اپنے پیٹ بھرنے والے ہو ۔
پھر اس پر سخت کھولتا پانی پینے والے ہو ۔
پس تم سخت پیاسے اونٹ کے پینے کی طرح پینے والے ہو ۔
یہ قیامت کے دن ان کی ضیافت ہوگی ۔
ہم ہی نے تمہیں پیدا کیا تھا پھر تم دوبارہ پیدا کئے جانے کی تصدیق کیوں نہیں کرتے ۔
بھلا یہ بتاؤ جو نطفہ تولیدی قطرہ تم رحم میں ٹپکاتے ہو ۔
تو کیا اس سے انسان کو تم پیدا کرتے ہو یا ہم پیدا فرمانے والے ہیں ۔
ہم ہی نے تمہارے درمیان موت کو مقرر فرمایا ہے اور ہم اس کے بعد پھر زندہ کرنے سے بھی عاجز نہیں ہیں ۔
اس بات سے بھی عاجز نہیں ہیں کہ تمہارے جیسے اوروں کو بدل کر بنا دیں اور تمہیں ایسی صورت میں پیدا کر دیں جسے تم جانتے بھی نہ ہو ۔
اور بیشک تم نے پہلے پیدائش کی حقیقت معلوم کر لی پھر تم نصیحت قبول کیوں نہیں کرتے ۔
بھلا یہ بتاؤ جو بیج تم کاشت کرتے ہو ۔
تو کیا اس سے کھیتی کو تم اگاتے ہو یا ہم اگانے والے ہیں ۔
اگر ہم چاہیں تو اسے ریزہ ریزہ کر دیں پھر تم تعجب اور ندامت ہی کرتے رہ جاؤ ۔
اور کہنے لگو : ہم پر تاوان پڑ گیا ۔
بلکہ ہم بے نصیب ہوگئے ۔
بھلا یہ بتاؤ جو پانی تم پیتے ہو ۔
کیا اسے تم نے بادل سے اتارا ہے یا ہم اتارنے والے ہیں ۔
اگر ہم چاہیں تو اسے کھاری بنا دیں ، پھر تم شکر ادا کیوں نہیں کرتے ۔
بھلا یہ بتاؤ جو آگ تم سلگاتے ہو ۔
کیا اس کے درخت کو تم نے پیدا کیا ہے یا ہم اسے پیدا فرمانے والے ہیں ۔
ہم ہی نے اس درخت کی آگ کو آتش جہنم کی یاد دلانے والی نصیحت و عبرت اور جنگلوں کے مسافروں کے لئے باعث منفعت بنایا ہے ۔
سو اپنے رب عظیم کے نام کی تسبیح کیا کریں ۔
پس میں ان جگہوں کی قسم کھاتا ہوں جہاں جہاں قرآن کے مختلف حصے رسول عربی صلی اللہ علیہ وآلہ وسلم پر اترتے ہیں ۔
اور اگر تم سمجھو تو بیشک یہ بہت بڑی قسم ہے ۔
بیشک یہ بڑی عظمت والا قرآن ہے جو بڑی عظمت والے رسول صلی اللہ علیہ وآلہ وسلم پر اتر رہا ہے ۔
اس سے پہلے یہ لوح محفوظ میں لکھا ہوا ہے ۔
اس کو پاک طہارت والے لوگوں کے سوا کوئی نہیں چھوئے گا ۔
تمام جہانوں کے رب کی طرف سے اتارا گیا ہے ۔
سو کیا تم اسی کلام کی تحقیر کرتے ہو ۔
اور تم نے اپنا رزق اور نصیب اسی بات کو بنا رکھا ہے کہ تم اسے جھٹلاتے رہو ۔
پھر کیوں نہیں روح کو واپس لوٹا لیتے جب وہ پرواز کرنے کے لئے حلق تک آپہنچتی ہے ۔
اور تم اس وقت دیکھتے ہی رہ جاتے ہو ۔
اور ہم اس مرنے والے سے تمہاری نسبت زیادہ قریب ہوتے ہیں لیکن تم ہمیں دیکھتے نہیں ہو ۔
پھر کیوں نہیں ایسا کر سکتے اگر تم کسی کی ملک و اختیار میں نہیں ہو ۔
کہ اس روح کو واپس پھیر لو اگر تم سچے ہو ۔
پھر اگر وہ وفات پانے والا مقربین میں سے تھا ۔
تو اس کے لئے سرور و فرحت اور روحانی رزق و استراحت اور نعمتوں بھری جنت ہے ۔
اور اگر وہ اصحاب الیمین میں سے تھا ۔
تو اس سے کہا جائے گا : تمہارے لئے دائیں جانب والوں کی طرف سے سلام ہے یا اے نبی ! آپ پر اصحاب یمین کی جانب سے سلام ہے ۔
اور اگر وہ مرنے والا جھٹلانے والے گمراہوں میں سے تھا ۔
تو اس کی سخت کھولتے ہوئے پانی سے ضیافت ہوگی ۔
اور اس کا انجام دوزخ میں داخل کر دیا جانا ہے ۔
بیشک یہی قطعی طور پر حق الیقین ہے ۔
سو آپ اپنے رب عظیم کے نام کی تسبیح کیا کریں ۔
اللہ ہی کی تسبیح کرتے ہیں جو بھی آسمانوں اور زمین میں ہیں ، اور وہی بڑی عزت والا بڑی حکمت والا ہے ۔
اسی کے لئے آسمانوں اور زمین کی بادشاہت ہے ، وہی جلاتا اور مارتا ہے ، اور وہ ہر چیز پر بڑا قادر ہے ۔
وہی سب سے اول اور سب سے آخر ہے اور اپنی قدرت کے اعتبار سے ظاہر اور اپنی ذات کے اعتبار سے پوشیدہ ہے ، اور وہ ہر چیز کو خوب جاننے والا ہے ۔
وہی ہے جس نے آسمانوں اور زمین کو چھ ادوار میں پیدا فرمایا پھر کائنات کی مسند اقتدار پر اپنی شان کے مطابق جلوہ افروز ہوا یعنی پوری کائنات کو اپنے امر کے ساتھ منظم فرمایا ، وہ جانتا ہے جو کچھ زمین میں داخل ہوتا ہے اور جو کچھ اس میں سے خارج ہوتا ہے اور جو کچھ آسمانی کروں سے اترتا یا نکلتا ہے یا جو کچھ ان میں چڑھتا یا داخل ہوتا ہے ۔ وہ تمہارے ساتھ ہوتا ہے تم جہاں کہیں بھی ہو ، اور اللہ جو کچھ تم کرتے ہو اسے خوب دیکھنے والا ہے ۔
آسمانوں اور زمین کی ساری سلطنت اسی کی ہے ، اور اسی کی طرف سارے امور لوٹائے جاتے ہیں ۔
وہی رات کو دن میں داخل کرتا ہے اور دن کو رات میں داخل کرتا ہے ، اور وہ سینوں کی پوشیدہ باتوں سے بھی خوب باخبر ہے ۔
اللہ اور اس کے رسول صلی اللہ علیہ وآلہ وسلم پر ایمان لاؤ اور اس مال و دولت میں سے خرچ کرو جس میں اس نے تمہیں اپنا نائب و امین بنایا ہے ، پس تم میں سے جو لوگ ایمان لائے اور انہوں نے خرچ کیا ان کے لئے بہت بڑا اجر ہے ۔
اور تمہیں کیا ہوگیا ہے کہ تم اللہ پر ایمان نہیں لاتے ، حالانکہ رسول صلی اللہ علیہ وآلہ وسلم تمہیں بلا رہے ہیں کہ تم اپنے رب پر ایمان لاؤ اور بیشک اللہ تم سے مضبوط عہد لے چکا ہے ، اگر تم ایمان لانے والے ہو ۔
وہی ہے جو اپنے برگزیدہ بندے پر واضح نشانیاں نازل فرماتا ہے تاکہ تمہیں اندھیروں سے روشنی کی طرف نکال لے جائے ، اور بیشک اللہ تم پر نہایت شفقت فرمانے والا نہایت رحم فرمانے والا ہے ۔
اور تمہیں کیا ہوگیا ہے کہ تم اللہ کی راہ میں خرچ نہیں کرتے حالانکہ آسمانوں اور زمین کی ساری ملکیت اللہ ہی کی ہے تم تو فقط اس مالک کے نائب ہو ، تم میں سے جن لوگوں نے فتح مکہ سے پہلے اللہ کی راہ میں اپنا مال خرچ کیا اور قتال کیا وہ اور تم برابر نہیں ہوسکتے ، وہ ان لوگوں سے درجہ میں بہت بلند ہیں جنہوں نے بعد میں مال خرچ کیا ہے اور قتال کیا ہے ، مگر اللہ نے حسن آخرت یعنی جنت کا وعدہ سب سے فرما دیا ہے ، اور اللہ جو کچھ تم کرتے ہو ان سے خوب آگاہ ہے ۔
کون شخص ہے جو اللہ کو قرض حسنہ کے طور پر قرض دے تو وہ اس کے لئے اس قرض کو کئی گنا بڑھاتا رہے اور اس کے لئے بڑی عظمت والا اجر ہے ۔
اے حبیب ! جس دن آپ اپنی امت کے مومن مردوں اور مومن عورتوں کو دیکھیں گے کہ ان کا نور ان کے آگے اور ان کی دائیں جانب تیزی سے چل رہا ہوگا اور ان سے کہا جائے گا : تمہیں بشارت ہو آج تمہارے لئے جنتیں ہیں جن کے نیچے سے نہریں رواں ہیں تم ہمیشہ ان میں رہو گے ، یہی بہت بڑی کامیابی ہے ۔
جس دن منافق مرد اور منافق عورتیں ایمان والوں سے کہیں گے : ذرا ہم پر بھی نظر التفات کر دو ہم تمہارے نور سے کچھ روشنی حاصل کرلیں ۔ ان سے کہا جائے گا : تم اپنے پیچھے پلٹ جاؤ اور وہاں جاکر نور تلاش کرو جہاں تم نور کا انکار کرتے تھے ، تو اسی وقت ان کے درمیان ایک دیوار کھڑی کر دی جائے گی جس میں ایک دروازہ ہوگا ، اس کے اندر کی جانب رحمت ہوگی اور اس کے باہر کی جانب اس طرف سے عذاب ہوگا ۔
وہ منافق ان مومنوں کو پکار کر کہیں گے : کیا ہم دنیا میں تمہاری سنگت میں نہ تھے ؟ وہ کہیں گے : کیوں نہیں ! لیکن تم نے اپنے آپ کو منافقت کے فتنہ میں مبتلا کر دیا تھا اور تم ہمارے لئے برائی اور نقصان کے منتظر رہتے تھے اور تم نبوت محمدی صلی اللہ علیہ وآلہ وسلم اور دین اسلام میں شک کرتے تھے اور باطل امیدوں نے تمہیں دھوکے میں ڈال دیا ، یہاں تک کہ اللہ کا امر موت آپہنچا اور تمہیں اللہ کے بارے میں دغا باز شیطان دھوکہ دیتا رہا ۔
پس آج کے دن اے منافقو ! تم سے کوئی معاوضہ قبول نہیں کیا جائے گا اور نہ ہی ان سے جنھوں نے کفر کیا تھا اور تم سب کا ٹھکانا دوزخ ہے ، اور یہی ٹھکانا تمہارا مولا یعنی ساتھی ہے ، اور وہ نہایت بری جگہ ہے کیونکہ تم نے ان کو مولا ماننے سے انکار کر دیا تھا جہاں سے تمہیں نور ایمان اور بخشش کی خیرات ملنی تھے ۔
کیا ایمان والوں کے لئے ابھی وہ وقت نہیں آیا کہ ان کے دل اللہ کی یاد کے لئے رقت کے ساتھ جھک جائیں اور اس حق کے لئے بھی جو نازل ہوا ہے اور ان لوگوں کی طرح نہ ہو جائیں جنہیں اس سے پہلے کتاب دی گئی تھی پھر ان پر مدت دراز گزر گئی تو ان کے دل سخت ہوگئے ، اور ان میں بہت سے لوگ نافرمان ہیں ۔
جان لو کہ اللہ ہی زمین کو اس کی مردنی کے بعد زندہ کرتا ہے ، اور بیشک ہم نے تمہارے لئے نشانیاں واضح کر دی ہیں تاکہ تم عقل سے کام لو ۔
بیشک صدقہ و خیرات دینے والے مرد اور صدقہ و خیرات دینے والی عورتیں اور جنہوں نے اللہ کو قرض حسنہ کے طور پر قرض دیا ان کے لئے صدقہ و قرضہ کا اجر کئی گنا بڑھا دیا جائے گا اور ان کے لئے بڑی عزت والا ثواب ہوگا ۔
اور جو لوگ اللہ اور اس کے رسولوں پر ایمان لائے وہی لوگ اپنے رب کے نزدیک صدیق اور شہید ہیں ، ان کے لئے ان کا اجر بھی ہے اور ان کا نور بھی ہے ، اور جنہوں نے کفر کیا اور ہماری آیتوں کو جھٹلایا وہی لوگ دوزخی ہیں ۔
جان لو کہ دنیا کی زندگی محض کھیل اور تماشا ہے اور ظاہری آرائش ہے اور آپس میں فخر اور خود ستائی ہے اور ایک دوسرے پر مال و اولاد میں زیادتی کی طلب ہے ، اس کی مثال بارش کی سی ہے کہ جس کی پیداوار کسانوں کو بھلی لگتی ہے پھر وہ خشک ہو جاتی ہے پھر تم اسے پک کر زرد ہوتا دیکھتے ہو پھر وہ ریزہ ریزہ ہو جاتی ہے ، اور آخرت میں نافرمانوں کے لئے سخت عذاب ہے اور فرمانبرداروں کے لئے اللہ کی جانب سے مغفرت اور عظیم خوشنودی ہے ، اور دنیا کی زندگی دھوکے کی پونجی کے سوا کچھ نہیں ہے ۔
اے بندو ! تم اپنے رب کی بخشش کی طرف تیز لپکو اور جنت کی طرف بھی جس کی چوڑائی ہی آسمان اور زمین کی وسعت جتنی ہے ، ان لوگوں کیلئے تیار کی گئی ہے جو اللہ اور اس کے رسولوں پر ایمان لائے ہیں ، یہ اللہ کا فضل ہے جسے وہ چاہتا ہے اسے عطا فرما دیتا ہے ، اور اللہ عظیم فضل والا ہے ۔
کوئی بھی مصیبت نہ تو زمین میں پہنچتی ہے اور نہ تمہاری زندگیوں میں مگر وہ ایک کتاب میں یعنی لوح محفوظ میں جو اللہ کے علم قدیم کا مرتبہ ہے اس سے قبل کہ ہم اسے پیدا کریں موجود ہوتی ہے ، بیشک یہ علم محیط و کامل اللہ پر بہت ہی آسان ہے ۔
تاکہ تم اس چیز پر غم نہ کرو جو تمہارے ہاتھ سے جاتی رہی اور اس چیز پر نہ اتراؤ جو اس نے تمہیں عطا کی ، اور اللہ کسی تکبر کرنے والے ، فخر کرنے والے کو پسند نہیں کرتا ۔
جو لوگ خود بھی بخل کرتے ہیں اور دوسرے لوگوں کو بھی بخل کی تلقین کرتے ہیں ، اور جو شخص احکام الٰہی سے روگردانی کرتا ہے تو بیشک اللہ بھی بے پرواہ ہے بڑا قابل حمد و ستائش ہے ۔
بیشک ہم نے اپنے رسولوں کو واضح نشانیوں کے ساتھ بھیجا اور ہم نے ان کے ساتھ کتاب اور میزان عدل نازل فرمائی تاکہ لوگ انصاف پر قائم ہو سکیں ، اور ہم نے معدنیات میں سے لوہا مہیا کیا اس میں آلات حرب و دفاع کے لئے سخت قوت اور لوگوں کے لئے صنعت سازی کے کئی دیگر فوائد ہیں اور یہ اس لئے کیا تاکہ اللہ ظاہر کر دے کہ کون اس کی اور اس کے رسولوں کی یعنی دین اسلام کی بن دیکھے مدد کرتا ہے ، بیشک اللہ خود ہی بڑی قوت والا بڑے غلبہ والا ہے ۔
اور بیشک ہم نے نوح اور ابراہیم علیہما السلام کو بھیجا اور ہم نے دونوں کی اولاد میں رسالت اور کتاب مقرر فرما دی تو ان میں سے بعض ہدایت یافتہ ہیں ، اور ان میں سے اکثر لوگ نافرمان ہیں ۔
پھر ہم نے ان رسولوں کے نقوش قدم پر دوسرے رسولوں کو بھیجا اور ہم نے ان کے پیچھے عیسٰی ابن مریم علیہما السلام کو بھیجا اور ہم نے انہیں انجیل عطا کی اور ہم نے ان لوگوں کے دلوں میں جو ان کی یعنی عیسٰی علیہ السلام کی صحیح پیروی کر رہے تھے شفقت اور رحمت پیدا کر دی ۔ اور رہبانیت یعنی عبادت الٰہی کے لئے ترک دنیا اور لذتوں سے کنارہ کشی کی بدعت انہوں نے خود ایجاد کر لی تھی ، اسے ہم نے ان پر فرض نہیں کیا تھا ، مگر انہوں نے رہبانیت کی یہ بدعت محض اللہ کی رضا حاصل کرنے کے لئے شروع کی تھی پھر اس کی عملی نگہداشت کا جو حق تھا وہ اس کی ویسی نگہداشت نہ کرسکے یعنی اسے اسی جذبہ اور پابندی سے جاری نہ رکھ سکی ، سو ہم نے ان لوگوں کو جو ان میں سے ایمان لائے اور بدعت رہبانیت کو رضائے الٰہی کے لئے جاری رکھے ہوئے تھے ، ان کا اجر و ثواب عطا کر دیا اور ان میں سے اکثر لوگ جو اس کے تارک ہوگئے اور بدل گئے بہت نافرمان ہیں ۔
اے ایمان والو ! اللہ کا تقوٰی اختیار کرو اور اس کے رسول مکرم صلی اللہ علیہ وآلہ وسلم پر ایمان لے آؤ وہ تمہیں اپنی رحمت کے دو حصے عطا فرمائے گا اور تمہارے لئے نور پیدا فرما دے گا جس میں تم دنیا اور آخرت میں چلا کرو گے اور تمہاری مغفرت فرما دے گا ، اور اللہ بہت بخشنے والا بہت رحم فرمانے والا ہے ۔
یہ بیان اس لئے ہے کہ اہل کتاب جان لیں کہ وہ اللہ کے فضل پر کچھ قدرت نہیں رکھتے اور یہ کہ سارا فضل اللہ ہی کے دست قدرت میں ہے وہ جسے چاہتا ہے عطا فرماتا ہے ، اور اللہ فضل والا عظمت والا ہے ۔
بیشک اللہ نے اس عورت کی بات سن لی ہے جو آپ سے اپنے شوہر کے بارے میں تکرار کر رہی تھی اور اللہ سے فریاد کر رہی تھی ، اور اللہ آپ دونوں کے باہمی سوال و جواب سن رہا تھا ، بیشک اللہ خوب سننے والا خوب دیکھنے والا ہے ۔
تم میں سے جو لوگ اپنی بیویوں سے ظہار کر بیٹھتے ہیں یعنی یہ کہہ بیٹھتے ہیں کہ تم مجھ پر میری ماں کی پشت کی طرح ہو ، تو یہ کہنے سے وہ ان کی مائیں نہیں ہوجاتیں ، ان کی مائیں تو صرف وہی ہیں جنہوں نے ان کو جنا ہے ، اور بیشک وہ لوگ بری اور جھوٹی بات کہتے ہیں ، اور بیشک اﷲ ضرور درگزر فرمانے والا بڑا بخشنے والا ہے ۔
اور جو لوگ اپنی بیویوں سے ظہار کر بیٹھیں پھر جو کہا ہے اس سے پلٹنا چاہیں تو ایک گردن غلام یا باندی کا آزاد کرنا لازم ہے قبل اس کے کہ وہ ایک دوسرے کو مس کریں ، تمہیں اس بات کی نصیحت کی جاتی ہے ، اور اللہ ان کاموں سے خوب آگاہ ہے جو تم کرتے ہو ۔
پھر جسے غلام یا باندی میسر نہ ہو تو دو ماہ متواتر روزے رکھنا لازم ہے قبل اس کے کہ وہ ایک دوسرے کو مس کریں ، پھر جو شخص اس کی بھی طاقت نہ رکھے تو ساٹھ مسکینوں کو کھانا کھلانا لازم ہے ، یہ اس لئے کہ تم اللہ اور اس کے رسول صلی اللہ علیہ وآلہ وسلم پر ایمان رکھو ۔ اور یہ اللہ کی مقرر کردہ حدود ہیں ، اور کافروں کے لئے دردناک عذاب ہے ۔
بیشک جو لوگ اللہ اور اس کے رسول صلی اللہ علیہ وآلہ وسلم سے عداوت رکھتے ہیں وہ اسی طرح ذلیل کئے جائیں گے جس طرح ان سے پہلے لوگ ذلیل کئے جاچکے ہیں اور بیشک ہم نے واضح آیتیں نازل فرما دی ہیں ، اور کافروں کے لئے ذلت انگیز عذاب ہے ۔
جس دن اللہ ان سب لوگوں کو دوبارہ زندہ کر کے اٹھائے گا پھر انہیں ان کے اعمال سے آگاہ فرمائے گا ، اللہ نے ان کے ہر عمل کو شمار کر رکھا ہے حالانکہ وہ اسے بھول بھی چکے ہیں ، اور اللہ ہر چیز پر مطلع اور آگاہ ہے ۔
اے انسان ! کیا تجھے معلوم نہیں کہ اللہ ان سب چیزوں کو جانتا ہے جو آسمانوں میں ہیں اور جو زمین میں ہیں ، کہیں بھی تین آدمیوں کی کوئی سرگوشی نہیں ہوتی مگر یہ کہ وہ اللہ اپنے محیط علم و آگہی کے ساتھ ان کا چوتھا ہوتا ہے اور نہ ہی کوئی پانچ آدمیوں کی سرگوشی ہوتی ہے مگر وہ اپنے علم محیط کے ساتھ ان کا چھٹا ہوتا ہے ، اور نہ اس سے کم لوگوں کی اور نہ زیادہ کی مگر وہ ہمیشہ ان کے ساتھ ہوتا ہے جہاں کہیں بھی وہ ہوتے ہیں ، پھر وہ قیامت کے دن انہیں ان کاموں سے خبردار کر دے گا جو وہ کرتے رہے تھے ، بیشک اللہ ہر چیز کو خوب جاننے والا ہے ۔
کیا آپ نے ان لوگوں کو نہیں دیکھا جنہیں سرگوشیوں سے منع کیا گیا تھا پھر وہ لوگ وہی کام کرنے لگے جس سے روکے گئے تھے اور وہ گناہ اور سرکشی اور نافرمانئ رسول صلی اللہ علیہ وآلہ وسلم سے متعلق سرگوشیاں کرتے ہیں اور جب آپ کے پاس حاضر ہوتے ہیں تو آپ کو ان نازیبا کلمات کے ساتھ سلام کرتے ہیں جن سے اللہ نے آپ کو سلام نہیں فرمایا اور اپنے دلوں میں کہتے ہیں کہ اگر یہ رسول سچے ہیں تو اللہ ہمیں ان باتوں پر عذاب کیوں نہیں دیتا جو ہم کہتے ہیں ؟ انہیں دوزخ کا عذاب ہی کافی ہے ، وہ اسی میں داخل ہوں گے ، اور وہ بہت ہی برا ٹھکانا ہے ۔
اے ایمان والو ! جب تم آپس میں سرگوشی کرو تو گناہ اور ظلم و سرکشی اور نافرمانئ رسالت مآب صلی اللہ علیہ وآلہ وسلم کی سرگوشی نہ کیا کرو اور نیکی اور پرہیزگاری کی بات ایک دوسرے کے کان میں کہہ لیا کرو ، اور اللہ سے ڈرتے رہو جس کی طرف تم سب جمع کئے جاؤ گے ۔
منفی اور تخریبی سرگوشی محض شیطان ہی کی طرف سے ہوتی ہے تاکہ وہ ایمان والوں کو پریشان کرے حالانکہ وہ شیطان ان مومنوں کا کچھ بگاڑ نہیں سکتا مگر اللہ کے حکم سے ، اور اللہ ہی پر مومنوں کو بھروسہ رکھنا چاہیے ۔
اے ایمان والو ! جب تم سے کہا جائے کہ اپنی مجلسوں میں کشادگی پیدا کرو تو کشادہ ہو جایا کرو اللہ تمہیں کشادگی عطا فرمائے گا اور جب کہا جائے کھڑے ہو جاؤ تو تم کھڑے ہوجایا کرو ، اللہ ان لوگوں کے درجات بلند فرما دے گا جو تم میں سے ایمان لائے اور جنہیں علم سے نوازا گیا ، اور اللہ ان کاموں سے جو تم کرتے ہو خوب آگاہ ہے ۔
اے ایمان والو ! جب تم رسول صلی اللہ علیہ وآلہ وسلم سے کوئی راز کی بات تنہائی میں عرض کرنا چاہو تو اپنی رازدارانہ بات کہنے سے پہلے کچھ صدقہ و خیرات کر لیا کرو ، یہ عمل تمہارے لئے بہتر اور پاکیزہ تر ہے ، پھر اگر خیرات کے لئے کچھ نہ پاؤ تو بیشک اللہ بہت بخشنے والا بہت رحم فرمانے والا ہے ۔
کیا بارگاہ رسالت صلی اللہ علیہ وآلہ وسلم میں تنہائی و رازداری کے ساتھ بات کرنے سے قبل صدقات و خیرات دینے سے تم گھبرا گئے ؟ پھر جب تم نے ایسا نہ کیا اور اللہ نے تم سے باز پرس اٹھا لی یعنی یہ پابندی اٹھا دی تو اب نماز قائم رکھو اور زکوٰۃ ادا کرتے رہو اور اللہ اور اس کے رسول صلی اللہ علیہ وآلہ وسلم کی اطاعت بجا لاتے رہو ، اور اللہ تمہارے سب کاموں سے خوب آگاہ ہے ۔
کیا آپ نے ان لوگوں کو نہیں دیکھا جو ایسی جماعت کے ساتھ دوستی رکھتے ہیں جن پر اللہ نے غضب فرمایا ، نہ وہ تم میں سے ہیں اور نہ ان میں سے ہیں اور جھوٹی قسمیں کھاتے ہیں حالانکہ وہ جانتے ہیں ۔
اللہ نے ان کے لئے سخت عذاب تیار فرما رکھا ہے ، بیشک وہ برا کام ہے جو وہ کر رہے ہیں ۔
انہوں نے اپنی جھوٹی قسموں کو ڈھال بنا لیا ہے سو وہ دوسروں کو راہ خدا سے روکتے ہیں ، پس ان کے لئے ذلت انگیز عذاب ہے ۔
اللہ کے عذاب سے ہرگز نہ ہی ان کے مال انہیں بچا سکیں گے اور نہ ان کی اولاد ہی انہیں بچا سکے گی ، یہی لوگ اہل دوزخ ہیں ، وہ اس میں ہمیشہ رہنے والے ہیں ۔
جس دن اللہ ان سب کو دوبارہ زندہ کر کے اٹھائے گا تو وہ اس کے حضور بھی قسمیں کھا جائیں گے جیسے تمہارے سامنے قسمیں کھاتے ہیں اور وہ گمان کرتے ہیں کہ وہ کسی اچھی شے یعنی روش پر ہیں ۔ آگاہ رہو کہ یہ لوگ جھوٹے ہیں ۔
ان پر شیطان نے غلبہ پا لیا ہے سو اس نے انہیں اللہ کا ذکر بھلا دیا ہے ، یہی لوگ شیطان کا لشکر ہیں ۔ جان لو کہ بیشک شیطانی گروہ کے لوگ ہی نقصان اٹھانے والے ہیں ۔
بیشک جو لوگ اللہ اور اس کے رسول صلی اللہ علیہ وآلہ وسلم سے عداوت رکھتے ہیں وہی ذلیل ترین لوگوں میں سے ہیں ۔
اللہ نے لکھ دیا ہے کہ یقینا میں اور میرے رسول ضرور غالب ہو کر رہیں گے ، بیشک اللہ بڑی قوت والا بڑے غلبہ والا ہے ۔
آپ ان لوگوں کو جو اللہ پر اور یوم آخرت پر ایمان رکھتے ہیں کبھی اس شخص سے دوستی کرتے ہوئے نہ پائیں گے جو اللہ اور اس کے رسول صلی اللہ علیہ وآلہ وسلم سے دشمنی رکھتا ہے خواہ وہ ان کے باپ اور دادا ہوں یا بیٹے اور پوتے ہوں یا ان کے بھائی ہوں یا ان کے قریبی رشتہ دار ہوں ۔ یہی وہ لوگ ہیں جن کے دلوں میں اس اللہ نے ایمان ثبت فرما دیا ہے اور انہیں اپنی روح یعنی فیض خاص سے تقویت بخشی ہے ، اور انہیں ایسی جنتوں میں داخل فرمائے گا جن کے نیچے سے نہریں بہہ رہی ہیں ، وہ ان میں ہمیشہ رہنے والے ہیں ، اللہ ان سے راضی ہو گیا ہے اور وہ اللہ سے راضی ہو گئے ہیں ، یہی اﷲ والوں کی جماعت ہے ، یاد رکھو ! بیشک اﷲ والوں کی جماعت ہی مراد پانے والی ہے ۔
جو کچھ آسمانوں میں ہے اور جو کچھ زمین میں ہے سب اللہ کی تسبیح کرتے ہیں ، اور وہی غالب ہے حکمت والا ہے ۔
وہی ہے جس نے ان کافر کتابیوں کو یعنی بنو نضیر کو پہلی جلاوطنی میں گھروں سے جمع کر کے مدینہ سے شام کی طرف نکال دیا ۔ تمہیں یہ گمان بھی نہ تھا کہ وہ نکل جائیں گے اور انہیں یہ گمان تھا کہ ان کے مضبوط قلعے انہیں اللہ کی گرفت سے بچا لیں گے پھر اللہ کے عذاب نے ان کو وہاں سے آلیا جہاں سے وہ گمان بھی نہ کرسکتے تھے اور اس اللہ نے ان کے دلوں میں رعب و دبدبہ ڈال دیا وہ اپنے گھروں کو اپنے ہاتھوں اور اہل ایمان کے ہاتھوں ویران کر رہے تھے ۔ پس اے دیدۂ بینا والو ! اس سے عبرت حاصل کرو ۔
اور اگر اللہ نے ان کے حق میں جلا وطنی لکھ نہ دی ہوتی تو وہ انہیں دنیا میں اور سخت عذاب دیتا ، اور ان کے لئے آخرت میں بھی دوزخ کا عذاب ہے ۔
یہ اس وجہ سے ہوا کہ انہوں نے اللہ اور اس کے رسول صلی اللہ علیہ وآلہ وسلم سے شدید عداوت کی ان کا سرغنہ کعب بن اشرف بدنام گستاخ رسول تھا ، اور جو شخص اللہ اور رسول صلی اللہ علیہ وآلہ وسلم کی مخالفت کرتا ہے تو بیشک اللہ سخت عذاب دینے والا ہے ۔
اے مومنو ! یہود بنو نضیر کے محاصرہ کے دوران جو کھجور کے درخت تم نے کاٹ ڈالے یا تم نے انہیں ان کی جڑوں پر کھڑا چھوڑ دیا تو یہ سب اللہ ہی کے حکم سے تھا اور اس لئے کہ وہ نافرمانوں کو ذلیل و رسوا کرے ۔
اور جو اموال فے اللہ نے ان سے نکال کر اپنے رسول صلی اللہ علیہ وآلہ وسلم پر لوٹا دیئے تو تم نے نہ تو ان کے حصول پر گھوڑے دوڑائے تھے اور نہ اونٹ ، ہاں ! اللہ اپنے رسولوں کو جس پر چاہتا ہے غلبہ و تسلط عطا فرما دیتا ہے ، اور اللہ ہر چیز پر بڑی قدرت رکھنے والا ہے ۔
جو اموال فے اللہ نے قریظہ ، نضیر ، فدک ، خیبر ، عرینہ سمیت دیگر بغیر جنگ کے مفتوحہ بستیوں والوں سے نکال کر اپنے رسول صلی اللہ علیہ وآلہ وسلم پر لوٹائے ہیں وہ اللہ اور اس کے رسول صلی اللہ علیہ وآلہ وسلم کے لئے ہیں اور رسول صلی اللہ علیہ وآلہ وسلم کے قرابت داروں یعنی بنو ہاشم اور بنو المطلب کے لئے اور معاشرے کے عام یتیموں اور محتاجوں اور مسافروں کے لئے ہیں ، یہ نظام تقسیم اس لئے ہے تاکہ سارا مال صرف تمہارے مال داروں کے درمیان ہی نہ گردش کرتا رہے بلکہ معاشرے کے تمام طبقات میں گردش کرے ۔ اور جو کچھ رسول صلی اللہ علیہ وآلہ وسلم تمہیں عطا فرمائیں سو اسے لے لیا کرو اور جس سے تمہیں منع فرمائیں سو اس سے رک جایا کرو ، اور اللہ سے ڈرتے رہو یعنی رسول صلی اللہ علیہ وآلہ وسلم کی تقسیم و عطا پر کبھی زبان طعن نہ کھولو ، بیشک اللہ سخت عذاب دینے والا ہے ۔
مذکورہ بالا مال فے نادار مہاجرین کے لئے بھی ہے جو اپنے گھروں اور اپنے اموال اور جائیدادوں سے باہر نکال دیئے گئے ہیں ، وہ اللہ کا فضل اور اس کی رضاء و خوشنودی چاہتے ہیں اور اپنے مال و وطن کی قربانی سے اللہ اور اس کے رسول صلی اللہ علیہ وآلہ وسلم کی مدد کرتے ہیں ، یہی لوگ ہی سچے مؤمن ہیں ۔
یہ مال ان انصار کے لئے بھی ہے جنہوں نے ان مہاجرین سے پہلے ہی شہر مدینہ اور ایمان کو گھر بنا لیا تھا ۔ یہ لوگ ان سے محبت کرتے ہیں جو ان کی طرف ہجرت کر کے آئے ہیں ۔ اور یہ اپنے سینوں میں اس مال کی نسبت کوئی طلب یا تنگی نہیں پاتے جو ان مہاجرین کو دیا جاتا ہے اور اپنی جانوں پر انہیں ترجیح دیتے ہیں اگرچہ خود انہیں شدید حاجت ہی ہو ، اور جو شخص اپنے نفس کے بخل سے بچا لیا گیا پس وہی لوگ ہی بامراد و کامیاب ہیں ۔
اور وہ لوگ بھی جو ان مہاجرین و انصار کے بعد آئے اور عرض کرتے ہیں : اے ہمارے رب ! ہمیں بخش دے اور ہمارے ان بھائیوں کو بھی ، جو ایمان لانے میں ہم سے آگے بڑھ گئے اور ہمارے دلوں میں ایمان والوں کے لئے کوئی کینہ اور بغض باقی نہ رکھ ۔ اے ہمارے رب ! بیشک تو بہت شفقت فرمانے والا بہت رحم فرمانے والا ہے ۔
کیا آپ نے منافقوں کو نہیں دیکھا جو اپنے ان بھائیوں سے کہتے ہیں جو اہل کتاب میں سے کافر ہوگئے ہیں کہ اگر تم یہاں سے نکالے گئے توہم بھی ضرور تمہارے ساتھ ہی نکل چلیں گے اور ہم تمہارے معاملے میں کبھی بھی کسی ایک کی بھی اطاعت نہیں کریں گے اور اگر تم سے جنگ کی گئی تو ہم ضرور بالضرور تمہاری مدد کریں گے ، اور اللہ گواہی دیتا ہے کہ وہ یقینا جھوٹے ہیں ۔
اگر وہ کفار یہود مدینہ سے نکال دیئے گئے تو یہ منافقین ان کے ساتھ کبھی نہیں نکلیں گے ، اور اگر ان سے جنگ کی گئی تو یہ ان کی مدد نہیں کریں گے ، اور اگر انہوں نے ان کی مدد کی بھی تو ضرور پیٹھ پھیر کر بھاگ جائیں گے ، پھر ان کی مدد کہیں سے نہ ہوسکے گی ۔
اے مسلمانو ! بیشک ان کے دلوں میں اللہ سے بھی زیادہ تمہارا رعب اور خوف ہے ، یہ اس وجہ سے کہ وہ ایسے لوگ ہیں جو سمجھ ہی نہیں رکھتے ۔
وہ مدینہ کے یہود اور منافقین سب مل کر بھی تم سے جنگ نہ کرسکیں گے سوائے قلعہ بند شہروں میں یا دیواروں کی آڑ میں ، ان کی لڑائی ان کے آپس میں ہی سخت ہے ، تم انہیں اکٹھا سمجھتے ہو حالانکہ ان کے دل باہم متفرق ہیں ، یہ اس لئے کہ وہ لوگ عقل سے کام نہیں لیتے ۔
ان کا حال ان لوگوں جیسا ہے جو ان سے پہلے زمانۂ قریب میں ہی اپنی شامت اعمال کا مزہ چکھ چکے ہیں یعنی بدر میں مشرکین مکہ ، اور یہود میں سے بنو نضیر ، بنو قینقاع و بنو قریظہ وغیرہ ، اور ان کے لئے آخرت میں بھی دردناک عذاب ہے ۔
منافقوں کی مثال شیطان جیسی ہے جب وہ انسان سے کہتا ہے کہ تو کافر ہو جا ، پھر جب وہ کافر ہوجاتا ہے تو شیطان کہتا ہے : میں تجھ سے بیزار ہوں ، بیشک میں اللہ سے ڈرتا ہوں جو تمام جہانوں کا رب ہے ۔
پھر ان دونوں کا انجام یہ ہوگا کہ وہ دونوں دوزخ میں ہوں گے ہمیشہ اسی میں رہیں گے ، اور ظالموں کی یہی سزا ہے ۔
اے ایمان والو ! تم اللہ سے ڈرتے رہو اور ہر شخص کو دیکھتے رہنا چاہئیے کہ اس نے کل قیامت کے لئے آگے کیا بھیجا ہے ، اور تم اللہ سے ڈرتے رہو ، بیشک اللہ ان کاموں سے باخبر ہے جو تم کرتے ہو ۔
اور ان لوگوں کی طرح نہ ہو جاؤ جو اللہ کو بھلا بیٹھے پھر اللہ نے ان کی جانوں کو ہی ان سے بھلا دیا کہ وہ اپنی جانوں کے لئے ہی کچھ بھلائی آگے بھیج دیتے ، وہی لوگ نافرمان ہیں ۔
اہل دوزخ اور اہل جنت برابر نہیں ہوسکتے ، اہل جنت ہی کامیاب و کامران ہیں ۔
اگر ہم یہ قرآن کسی پہاڑ پر نازل فرماتے تو اے مخاطب ! تو اسے دیکھتا کہ وہ اﷲ کے خوف سے جھک جاتا ، پھٹ کر پاش پاش ہوجاتا ، اور یہ مثالیں ہم لوگوں کے لئے بیان کر رہے ہیں تاکہ وہ غور و فکر کریں ۔
وہی اللہ ہے جس کے سوا کوئی معبود نہیں ، پوشیدہ اور ظاہر کو جاننے والا ہے ، وہی بے حد رحمت فرمانے والا نہایت مہربان ہے ۔
وہی اللہ ہے جس کے سوا کوئی معبود نہیں ، حقیقی بادشاہ ہے ، ہر عیب سے پاک ہے ، ہر نقص سے سالم اور سلامتی دینے والا ہے ، امن و امان دینے والا اور معجزات کے ذریعے رسولوں کی تصدیق فرمانے والا ہے ، محافظ و نگہبان ہے ، غلبہ و عزت والا ہے ، زبردست عظمت والا ہے ، سلطنت و کبریائی والا ہے ، اللہ ہر اس چیز سے پاک ہے جسے وہ اس کا شریک ٹھہراتے ہیں ۔
وہی اللہ ہے جو پیدا فرمانے والا ہے ، عدم سے وجود میں لانے والا یعنی ایجاد فرمانے والا ہے ، صورت عطا فرمانے والا ہے ۔ الغرض سب اچھے نام اسی کے ہیں ، اس کے لئے وہ سب چیزیں تسبیح کرتی ہیں جو آسمانوں اور زمین میں ہیں ، اور وہ بڑی عزت والا ہے بڑی حکمت والا ہے ۔
اے ایمان والو ! تم میرے اور اپنے دشمنوں کو دوست نہ بناؤ تم اپنے دوستی کے باعث ان تک خبریں پہنچاتے ہو حالانکہ وہ اس حق کے ہی منکر ہیں جو تمہارے پاس آیا ہے ، وہ رسول صلی اللہ علیہ وآلہ وسلم کو اور تم کو اس وجہ سے تمہارے وطن سے نکالتے ہیں کہ تم اللہ پر جو تمہارا پروردگار ہے ، ایمان لے آئے ہو ۔ اگر تم میری راہ میں جہاد کرنے اور میری رضا تلاش کرنے کے لئے نکلے ہو تو پھر ان سے دوستی نہ رکھو تم ان کی طرف دوستی کے خفیہ پیغام بھیجتے ہو حالانکہ میں خوب جانتا ہوں جو کچھ تم چھپاتے ہو اور جو کچھ تم آشکار کرتے ہو ، اور جو شخص بھی تم میں سے یہ حرکت کرے سو وہ سیدھی راہ سے بھٹک گیا ہے ۔
اگر وہ تم پر قدرت پا لیں تو دیکھنا وہ تمہارے کھلے دشمن ہوں گے اور وہ اپنے ہاتھ اور اپنی زبانیں تمہاری طرف برائی کے ساتھ دراز کریں گے اور آرزو مند ہوں گے کہ تم کسی طرح کافر ہوجاؤ ۔
تمہیں قیامت کے دن ہرگز نہ تمہاری کافر و مشرک قرابتیں فائدہ دیں گی اور نہ تمہاری کافر و مشرک اولاد ، اس دن اللہ تمہارے درمیان مکمل جدائی کر دے گا مومن جنت میں اور کافر دوزخ میں بھیج دیئے جائیں گے ، اور اللہ ان کاموں کو خوب دیکھنے والا ہے جو تم کر رہے ہو ۔
بیشک تمہارے لئے ابراہیم علیہ السلام میں اور ان کے ساتھیوں میں بہترین نمونۂ اقتداء ہے ، جب انہوں نے اپنی قوم سے کہا : ہم تم سے اور ان بتوں سے جن کی تم اللہ کے سوا پوجا کرتے ہو کلیتہ بیزار اور لاتعلق ہیں ، ہم نے تم سب کا کھلا انکار کیا ہمارے اور تمہارے درمیان دشمنی اور نفرت و عناد ہمیشہ کے لئے ظاہر ہوچکا ، یہاں تک کہ تم ایک اللہ پر ایمان لے آؤ ، مگر ابراہیم علیہ السلام کا اپنے پرورش کرنے والے باپ سے یہ کہنا کہ میں تمہارے لئے ضرور بخشش طلب کروں گا ، فقط پہلے کا کیا ہوا ایک وعدہ تھا جو انہوں نے پورا کر دیا اور ساتھ یوں جتا بھی دیا اور یہ کہ میں تمہارے لئے تمہارے کفر و شرک کے باعث اللہ کے حضور کسی چیز کا مالک نہیں ہوں ۔ پھر وہ یہ دعا کر کے قوم سے الگ ہوگئے : اے ہمارے رب ! ہم نے تجھ پر ہی بھروسہ کیا اور ہم نے تیری طرف ہی رجوع کیا اور سب کو تیری ہی طرف لوٹنا ہے ۔
اے ہمارے رب ! تو ہمیں کافروں کے لئے سبب آزمائش نہ بنا یعنی انہیں ہم پر مسلط نہ کر اور ہمیں بخش دے ، اے ہمارے پروردگار ! بیشک تو ہی غلبہ و عزت والا بڑی حکمت والا ہے ۔
بیشک تمہارے لئے ان میں بہترین نمونۂ اقتداء ہے خاص طور پر ہر اس شخص کے لئے جو اللہ کی بارگاہ میں حاضری کی اور یوم آخرت کی امید رکھتا ہے ، اور جو شخص روگردانی کرتا ہے تو بیشک اللہ بے نیاز اور لائق ہر حمد و ثناء ہے ۔
عجب نہیں کہ اللہ تمہارے اور ان میں سے بعض لوگوں کے درمیان جن سے تمہاری دشمنی ہے کسی وقت بعد میں دوستی پیدا کر دے ، اور اللہ بڑی قدرت والا ہے ، اور اللہ بڑا بخشنے والا نہایت مہربان ہے ۔
اللہ تمہیں اس بات سے منع نہیں فرماتا کہ جن لوگوں نے تم سے دین کے بارے میں جنگ نہیں کی اور نہ تمہیں تمہارے گھروں سے یعنی وطن سے نکالا ہے کہ تم ان سے بھلائی کا سلوک کرو اور ان سے عدل و انصاف کا برتاؤ کرو ، بیشک اللہ عدل و انصاف کرنے والوں کو پسند فرماتا ہے ۔
اللہ تو محض تمہیں ایسے لوگوں سے دوستی کرنے سے منع فرماتا ہے جنہوں نے تم سے دین کے بارے میں جنگ کی اور تمہیں تمہارے گھروں یعنی وطن سے نکالا اور تمہارے باہر نکالے جانے پر تمہارے دشمنوں کی مدد کی ۔ اور جو شخص ان سے دوستی کرے گا تو وہی لوگ ظالم ہیں ۔
اے ایمان والو ! جب تمہارے پاس مومن عورتیں ہجرت کر کے آئیں تو انہیں اچھی طرح جانچ لیا کرو ، اللہ ان کے ایمان کی حقیقت سے خوب آگاہ ہے ، پھر اگر تمہیں ان کے مومن ہونے کا یقین ہو جائے تو انہیں کافروں کی طرف واپس نہ بھیجو ، نہ یہ مومنات ان کافروں کے لئے حلال ہیں اور نہ وہ کفار ان مومن عورتوں کے لئے حلال ہیں ، اور ان کافروں نے جو مال بصورت مہر ان پر خرچ کیا ہو وہ ان کو ادا کر دو ، اور تم پر اس بات میں کوئی گناہ نہیں کہ تم ان سے نکاح کر لو جبکہ تم ان عورتوں کا مہر انہیں ادا کر دو ، اور اے مسلمانو ! تم بھی کافر عورتوں کو اپنے عقد نکاح میں نہ روکے رکھو اور تم کفار سے وہ مال طلب کر لو جو تم نے ان عورتوں پر بصورت مہر خرچ کیا تھا اور وہ کفار تم سے وہ مال مانگ لیں جو انہوں نے ان عورتوں پر بصورت مہر خرچ کیا تھا ، یہی اللہ کا حکم ہے ، اور وہ تمہارے درمیان فیصلہ فرما رہا ہے ، اور اللہ خوب جاننے والا بڑی حکمت والا ہے ۔
اور اگر تمہاری بیویوں میں سے کوئی تم سے چھوٹ کر کافروں کی طرف چلی جائے پھر جب تم جنگ میں غالب آجاؤ اور مال غنیمت پاؤ تو اس میں سے ان لوگوں کو جن کی عورتیں چلی گئی تھیں اس قدر مال ادا کر دو جتنا وہ ان کے مہر میں خرچ کر چکے تھے ، اور اس اللہ سے ڈرتے رہو جس پر تم ایمان رکھتے ہو ۔
اے نبی ! جب آپ کی خدمت میں مومن عورتیں اس بات پر بیعت کرنے کے لئے حاضر ہوں کہ وہ اللہ کے ساتھ کسی چیز کو شریک نہیں ٹھہرائیں گی اور چوری نہیں کریں گی اور بدکاری نہیں کریں گی اور اپنی اولاد کو قتل نہیں کریں گی اور اپنے ہاتھوں اور پاؤں کے درمیان سے کوئی جھوٹا بہتان گھڑ کر نہیں لائیں گی یعنی اپنے شوہر کو دھوکہ دیتے ہوئے کسی غیر کے بچے کو اپنے پیٹ سے جنا ہوا نہیں بتائیں گی اور کسی بھی امر شریعت میں آپ کی نافرمانی نہیں کریں گی ، تو آپ ان سے بیعت لے لیا کریں اور ان کے لئے اللہ سے بخشش طلب فرمائیں ، بیشک اللہ بڑا بخشنے والا نہایت مہربان ہے ۔
اے ایمان والو ! ایسے لوگوں سے دوستی مت رکھو جن پر اللہ غضبناک ہوا ہے بیشک وہ آخرت سے اس طرح مایوس ہو چکے ہیں جیسے کفار اہل قبور سے مایوس ہیں ۔
جو کچھ آسمانوں میں ہے اور جو کچھ زمین میں ہے سب اللہ کی تسبیح کرتے ہیں ، اور وہ بڑی عزت و غلبہ والا بڑی حکمت والا ہے ۔
اے ایمان والو ! تم وہ باتیں کیوں کہتے ہو جو تم کرتے نہیں ہو ۔
اللہ کے نزدیک بہت سخت ناپسندیدہ بات یہ ہے کہ تم وہ بات کہو جو خود نہیں کرتے ۔
بیشک اللہ ان لوگوں کو پسند فرماتا ہے جو اس کی راہ میں یوں صف بستہ ہو کر لڑتے ہیں گویا وہ سیسہ پلائی ہوئی دیوار ہوں ۔
اور اے حبیب ! وہ وقت یاد کیجئے جب موسٰی علیہ السلام نے اپنی قوم سے کہا : اے میری قوم ! تم مجھے اذیت کیوں دیتے ہو حالانکہ تم جانتے ہو کہ میں تمہاری طرف اللہ کا بھیجا ہوا رسول ہوں ۔ پھر جب انہوں نے کج روی جاری رکھی تو اللہ نے ان کے دلوں کو ٹیڑھا کر دیا ، اور اللہ نافرمان لوگوں کو ہدایت نہیں فرماتا ۔
اور وہ وقت بھی یاد کیجئے جب عیسٰی بن مریم علیہما السلام نے کہا : اے بنی اسرائیل ! بیشک میں تمہاری طرف اللہ کا بھیجا ہوا رسول ہوں ، اپنے سے پہلی کتاب تورات کی تصدیق کرنے والا ہوں اور اس رسول معظم صلی اللہ علیہ وآلہ وسلم کی آمد آمد کی بشارت سنانے والا ہوں جو میرے بعد تشریف لا رہے ہیں جن کا نام آسمانوں میں اس وقت احمد صلی اللہ علیہ وآلہ وسلم ہے ، پھر جب وہ رسول آخر الزماں صلی اللہ علیہ وآلہ وسلم واضح نشانیاں لے کر ان کے پاس تشریف لے آئے تو وہ کہنے لگے : یہ تو کھلا جادو ہے ۔
اور اس شخص سے بڑھ کر ظالم کون ہو سکتا ہے جو اللہ پر جھوٹا بہتان باندھے حالانکہ اسے اسلام کی طرف بلایا جا رہا ہو ، اور اللہ ظالم لوگوں کو ہدایت نہیں فرماتا ۔
یہ منکرین حق چاہتے ہیں کہ وہ اللہ کے نور کو اپنے منہ کی پھونکوں سے بجھا دیں ، جبکہ اللہ اپنے نور کو پورا فرمانے والا ہے اگرچہ کافر کتنا ہی ناپسند کریں ۔
وہی ہے جس نے اپنے رسول صلی اللہ علیہ وآلہ وسلم کو ہدایت اور دین حق دے کر بھیجا تاکہ اسے سب ادیان پر غالب و سربلند کردے خواہ مشرک کتنا ہی ناپسند کریں ۔
اے ایمان والو ! کیا میں تمہیں ایک ایسی تجارت بتا دوں جو تم کو دردناک عذاب سے بچا لے ؟ ۔
وہ یہ ہے کہ تم اللہ پر اور اس کے رسول صلی اللہ علیہ وآلہ وسلم پر کامل ایمان رکھو اور اللہ کی راہ میں اپنے مال و جان سے جہاد کرو ، یہی تمہارے حق میں بہتر ہے اگر تم جانتے ہو ۔
وہ تمہارے گناہوں کو بخش دے گا اور تمہیں جنتوں میں داخل فرمائے گا جن کے نیچے سے نہریں جاری ہوں گی اور نہایت عمدہ رہائش گاہوں میں ٹھہرائے گا جو جنات عدن یعنی ہمیشہ رہنے کی جنتوں میں ہیں ، یہی زبردست کامیابی ہے ۔
اور اس اخروی نعمت کے علاوہ ایک دوسری دنیوی نعمت بھی عطا فرمائے گا جسے تم بہت چاہتے ہو ، وہ اللہ کی جانب سے مدد اور جلد ملنے والی فتح ہے ، اور اے نبئ مکرم ! آپ مومنوں کو خوشخبری سنا دیں یہ فتح مکہ اور فارس و روم کی فتوحات کی شکل میں ظاہر ہوئی ۔
اے ایمان والو ! تم اللہ کے مددگار بن جاؤ جیسا کہ عیسٰی ابن مریم علیہما السلام نے اپنے حواریوں سے کہا تھا : اللہ کی راہ کی طرف میرے مددگار کون ہیں ؟ حواریوں نے کہا : ہم اللہ کے مددگار ہیں ۔ پس بنی اسرائیل کا ایک گروہ ایمان لے آیا اور دوسرا گروہ کافر ہوگیا ، سو ہم نے ان لوگوں کی جو ایمان لے آئے تھے ان کے دشمنوں پر مدد فرمائی پس وہ غالب ہوگئے ۔
ہر چیز جو آسمانوں میں ہے اور جو زمین میں ہے اللہ کی تسبیح کرتی ہے جو حقیقی بادشاہ ہے ، ہر نقص و عیب سے پاک ہے ، عزت و غلبہ والا ہے بڑی حکمت والا ہے ۔
وہی ہے جس نے ان پڑھ لوگوں میں انہی میں سے ایک با عظمت رسول صلی اللہ علیہ وآلہ وسلم کو بھیجا وہ ان پر اس کی آیتیں پڑھ کر سناتے ہیں اور ان کے ظاہر و باطن کو پاک کرتے ہیں اور انہیں کتاب و حکمت کی تعلیم دیتے ہیں ، بیشک وہ لوگ ان کے تشریف لانے سے پہلے کھلی گمراہی میں تھے ۔
اور ان میں سے دوسرے لوگوں میں بھی اس رسول صلی اللہ علیہ وآلہ وسلم کو تزکیہ و تعلیم کے لئے بھیجا ہے جو ابھی ان لوگوں سے نہیں ملے جو اس وقت موجود ہیں یعنی ان کے بعد کے زمانہ میں آئیں گے ، اور وہ بڑا غالب بڑی حکمت والا ہے ۔
یہ یعنی اس رسول صلی اللہ علیہ وآلہ وسلم کی آمد اور ان کا فیض و ہدایت اللہ کا فضل ہے وہ جسے چاہتا ہے اس سے نوازتا ہے ، اوراللہ بڑے فضل والا ہے ۔
ان لوگوں کا حال جن پر تورات کے احکام و تعلیمات کا بوجھ ڈالا گیا پھر انہوں نے اسے نہ اٹھایا یعنی اس میں اس رسول صلی اللہ علیہ وآلہ وسلم کا ذکر موجود تھا مگر وہ ان پر ایمان نہ لائے گدھے کی مثل ہے جو پیٹھ پر بڑی بڑی کتابیں لادے ہوئے ہو ، ان لوگوں کی مثال کیا ہی بری ہے جنہوں نے اللہ کی آیتوں کو جھٹلایا ہے ، اور اللہ ظالم لوگوں کو ہدایت نہیں فرماتا ۔
آپ فرما دیجئے : اے یہودیو ! اگر تم یہ گمان کرتے ہو کہ سب لوگوں کو چھوڑ کر تم ہی اللہ کے دوست یعنی اولیاء ہو تو موت کی آرزو کرو کیونکہ اس کے اولیاء کو تو قبر و حشر میں کوئی پریشانی نہیں ہوگی اگر تم اپنے خیال میں سچے ہو ۔
اور یہ لوگ کبھی بھی اس کی تمنا نہیں کریں گے اس رسول کی تکذیب اور کفر کے باعث جو وہ آگے بھیج چکے ہیں ۔ اور اللہ ظالموں کو خوب جانتا ہے ۔
فرما دیجئے : جس موت سے تم بھاگتے ہو وہ ضرور تمہیں ملنے والی ہے پھر تم ہر پوشیدہ و ظاہر چیز کو جاننے والے رب کی طرف لوٹائے جاؤ گے ، سو وہ تمہیں آگاہ کر دے گا جو کچھ تم کرتے تھے ۔
اے ایمان والو ! جب جمعہ کے دن جمعہ کی نماز کے لئے اذان دی جائے تو فورا اللہ کے ذکر یعنی خطبہ و نماز کی طرف تیزی سے چل پڑو اور خرید و فروخت یعنی کاروبار چھوڑ دو ۔ یہ تمہارے حق میں بہتر ہے اگر تم علم رکھتے ہو ۔
پھر جب نماز ادا ہوچکے تو زمین میں منتشر ہو جاؤ اور پھر اللہ کا فضل یعنی رزق تلاش کرنے لگو اور اللہ کو کثرت سے یاد کیا کرو تاکہ تم فلاح پاؤ ۔
اور جب انہوں نے کوئی تجارت یا کھیل تماشا دیکھا تو اپنی حاجت مندی اور معاشی تنگی کے باعث اس کی طرف بھاگ کھڑے ہوئے اور آپ کو خطبہ میں کھڑے چھوڑ گئے ، فرما دیجئے : جو کچھ اللہ کے پاس ہے وہ کھیل سے اور تجارت سے بہتر ہے ، اور اللہ سب سے بہتر رزق دینے والا ہے ۔
اے حبیب مکرم ! جب منافق آپ کے پاس آتے ہیں تو کہتے ہیں : ہم گواہی دیتے ہیں کہ آپ یقینا اللہ کے رسول ہیں ، اور اللہ جانتا ہے کہ یقینا آپ اس کے رسول ہیں ، اور اللہ گواہی دیتا ہے کہ یقینا منافق لوگ جھوٹے ہیں ۔
انہوں نے اپنی قسموں کو ڈھال بنا رکھا ہے پھر یہ لوگوں کو اللہ کی راہ سے روکتے ہیں ، بیشک وہ بہت ہی برا کام ہے جو یہ لوگ کر رہے ہیں ۔
یہ اس وجہ سے کہ وہ زبان سے ایمان لائے پھر دل سے کافر رہے تو ان کے دلوں پر مہر لگا دی گئی سو وہ کچھ نہیں سمجھتے ۔
اے بندے ! جب تو انہیں دیکھے تو ان کے جسم اور قد و قامت تجھے بھلے معلوم ہوں ، اور اگر وہ باتیں کریں تو ان کی گفتگو تو غور سے سنے یعنی تجھے یوں معقول دکھائی دیں ، مگر حقیقت یہ ہے کہ وہ لوگ گویا دیوار کے سہارے کھڑی کی ہوئی لکڑیاں ہیں ، وہ ہر اونچی آواز کو اپنے اوپر بلا اور آفت سمجھتے ہیں ، وہی منافق تمہارے دشمن ہیں سو ان سے بچتے رہو ، اللہ انہیں غارت کرے وہ کہاں بہکے پھرتے ہیں ۔
اور جب ان سے کہا جاتا ہے کہ آؤ رسول اللہ صلی اللہ علیہ وآلہ وسلم تمہارے لئے مغفرت طلب فرمائیں تو یہ منافق گستاخی سے اپنے سر جھٹک کر پھیر لیتے ہیں اور آپ انہیں دیکھتے ہیں کہ وہ تکبر کرتے ہوئے آپ کی خدمت میں آنے سے گریز کرتے ہیں ۔
ان بدبخت گستاخان رسول صلی اللہ علیہ وآلہ وسلم کے حق میں برابر ہے کہ آپ ان کے لئے استغفار کریں یا آپ ان کے لئے استغفار نہ کریں ، اللہ ان کو تو ہرگز نہیں بخشے گا کیونکہ یہ آپ پر طعنہ زنی کرنے والے اور آپ سے بے رخی اور تکبر کرنے والے لوگ ہیں ۔ بیشک اللہ نافرمان لوگوں کو ہدایت نہیں فرماتا ۔
اے حبیب مکرم ! یہی وہ لوگ ہیں جو آپ سے بغض و عناد کی بنا پر یہ بھی کہتے ہیں کہ جو درویش اور فقراء رسول اللہ صلی اللہ علیہ وآلہ وسلم کی خدمت میں رہتے ہیں ان پر خرچ مت کرو یعنی ان کی مالی اعانت نہ کرو یہاں تک کہ وہ سب انہیں چھوڑ کر بھاگ جائیں منتشر ہوجائیں ، حالانکہ آسمانوں اور زمین کے سارے خزانے اللہ ہی کے ہیں لیکن منافقین نہیں سمجھتے ۔
وہ کہتے ہیں : اگر اب ہم مدینہ واپس ہوئے تو ہم عزت والے لوگ وہاں سے ذلیل لوگوں یعنی مسلمانوں کو باہر نکال دیں گے ، حالانکہ عزت تو صرف اللہ کے لئے اور اس کے رسول صلی اللہ علیہ وآلہ وسلم کے لئے اور مومنوں کے لئے ہے مگر منافقین اس حقیقت کو جانتے نہیں ہیں ۔
اے ایمان والو ! تمہارے مال اور تمہاری اولاد کہیں تمہیں اللہ کی یاد سے ہی غافل نہ کر دیں ، اور جو شخص ایسا کرے گا تو وہی لوگ نقصان اٹھانے والے ہیں ۔
اور تم اس مال میں سے جو ہم نے تمہیں عطا کیا ہے اللہ کی راہ میں خرچ کرو قبل اس کے کہ تم میں سے کسی کو موت آجائے پھر وہ کہنے لگے : اے میرے رب ! تو نے مجھے تھوڑی مدت تک کی مہلت اور کیوں نہ دے دی کہ میں صدقہ و خیرات کرلیتا اور نیکوکاروں میں سے ہو جاتا ۔
اور اللہ ہرگز کسی شخص کو مہلت نہیں دیتا جب اس کی موت کا وقت آجاتا ہے ، اور اللہ ان کاموں سے خوب آگاہ ہے جو تم کرتے ہو ۔
ہر وہ چیز جو آسمانوں میں ہے اور زمین میں ہے اللہ کی تسبیح کرتی ہے ۔ اسی کی ساری بادشاہت ہے اور اسی کے لئے ساری تعریف ہے اور وہ ہر چیز پر بڑا قادر ہے ۔
وہی ہے جس نے تمہیں پیدا کیا ، پس تم میں سے کوئی کافر ہو گیا ، اور تم میں سے کوئی مومن ہوگیا ، اور اللہ ان کاموں کو جو تم کرتے ہو خوب دیکھنے والا ہے ۔
اسی نے آسمانوں اور زمین کو حکمت و مقصد کے ساتھ پیدا فرمایا اور اسی نے تمہاری صورتیں بنائیں پھر تمہاری صورتوں کو خوب تر کیا ، اور سب کو اسی کی طرف لوٹ کر جانا ہے ۔
جو کچھ آسمانوں اور زمین میں ہے وہ جانتا ہے اور ان باتوں کو بھی جانتا ہے جو تم چھپاتے ہو ، اور جو ظاہر کرتے ہو اور اللہ سینوں والی راز کی باتوں کو بھی خوب جاننے والا ہے ۔
کیا تمہیں ان لوگوں کی خبر نہیں پہنچی جنہوں نے تم سے پہلے کفر کیا تھا تو انہوں نے دنیا میں اپنے کام کی سزا چکھ لی اور ان کے لئے آخرت میں بھی دردناک عذاب ہے ۔
یہ اس لئے کہ ان کے پاس ان کے رسول واضح نشانیاں لے کر آتے تھے تو وہ کہتے تھے : کیا ہماری ہی مثل اور ہم جنس بشرہمیں ہدایت کریں گے ؟ سو وہ کافر ہوگئے اور انہوں نے حق سے روگردانی کی اور اللہ نے بھی ان کی کچھ پرواہ نہ کی ، اور اللہ بے نیاز ہے لائق حمد و ثنا ہے ۔
کافر لوگ یہ خیال کرتے ہیں کہ وہ دوبارہ ہرگز نہ اٹھائے جائیں گے ۔ فرما دیجئے : کیوں نہیں ، میرے رب کی قسم ! تم ضرور اٹھائے جاؤ گے پھر تمہیں بتا دیا جائے گا جو کچھ تم نے کیا تھا ، اور یہ اللہ پر بہت آسان ہے ۔
پس تم اللہ اور اس کے رسول صلی اللہ علیہ وآلہ وسلم پر اور اس نور پر ایمان لاؤ جسے ہم نے نازل فرمایا ہے ، اور اللہ ان کاموں سے خوب آگاہ ہے جو تم کرتے ہو ۔
جس دن وہ تمہیں جمع ہونے کے دن میدان حشر میں اکٹھا کرے گا یہ ہار اور نقصان ظاہر ہونے کا دن ہے ۔ اور جو شخص اللہ پر ایمان لاتا ہے اور نیک عمل کرتا ہے تو اللہ اس کے نامۂ اعمال سے اس کی خطائیں مٹا دے گا اور اسے جنتوں میں داخل فرما دے گا جن کے نیچے سے نہریں بہہ رہی ہیں وہ ان میں ہمیشہ رہنے والے ہوں گے ، یہ بہت بڑی کامیابی ہے ۔
اور جن لوگوں نے کفر کیا اور ہماری آیتوں کو جھٹلایا وہی لوگ دوزخی ہیں جو اس میں ہمیشہ رہنے والے ہیں ، اور وہ کیا ہی برا ٹھکانا ہے ۔
کسی کو کوئی مصیبت نہیں پہنچتی مگر اللہ کے حکم سے اور جو شخص اللہ پر ایمان لاتا ہے تو وہ اس کے دل کو ہدایت فرما دیتا ہے ، اور اللہ ہر چیز کو خوب جاننے والا ہے ۔
اور تم اللہ کی اطاعت کرو اور رسول صلی اللہ علیہ وآلہ وسلم کی اطاعت کرو ، پھر اگر تم نے روگردانی کی تو یاد رکھو ہمارے رسول صلی اللہ علیہ وآلہ وسلم کے ذمہ صرف واضح طور پر احکام کو پہنچا دینا ہے ۔
اللہ ہی معبود ہے اس کے سوا کوئی معبود نہیں ، اور اللہ ہی پر ایمان والوں کو بھروسہ رکھنا چاہئے ۔
اے ایمان والو ! بیشک تمہاری بیویوں اور تمہاری اولاد میں سے بعض تمہارے دشمن ہیں پس ان سے ہوشیار رہو ۔ اور اگر تم صرف نظر کر لو اور درگزر کرو اور معاف کر دو تو بیشک اللہ بڑا بخشنے والا نہایت مہربان ہے ۔
تمہارے مال اور تمہاری اولاد محض آزمائش ہی ہیں ، اور اللہ کی بارگاہ میں بہت بڑا اجر ہے ۔
پس تم اللہ سے ڈرتے رہو جس قدر تم سے ہوسکے اور اس کے احکام سنو اور اطاعت کرو اور اس کی راہ میں خرچ کرو یہ تمہارے لئے بہتر ہوگا ، اور جو اپنے نفس کے بخل سے بچا لیا جائے سو وہی لوگ فلاح پانے والے ہیں ۔
اگر تم اللہ کو اخلاص اور نیک نیتی سے اچھا قرض دوگے تو وہ اسے تمہارے لئے کئی گنا بڑھا دے گا اور تمہیں بخش دے گا ، اور اللہ بڑا قدر شناس ہے بردبار ہے ۔
ہر نہاں اور عیاں کو جاننے والا ہے ، بڑے غلبہ و عزت والا بڑی حکمت والا ہے ۔
اے نبی ! مسلمانوں سے فرما دیں : جب تم عورتوں کو طلاق دینا چاہو تو ان کے طہر کے زمانہ میں انہیں طلاق دو اور عدت کو شمار کرو ، اور اللہ سے ڈرتے رہو جو تمہارا رب ہے ، اور انہیں ان کے گھروں سے باہر مت نکالو اور نہ وہ خود باہر نکلیں سوائے اس کے کہ وہ کھلی بے حیائی کر بیٹھیں ، اور یہ اللہ کی مقررہ حدیں ہیں ، اور جو شخص اللہ کی حدود سے تجاوز کرے تو بیشک اس نے اپنی جان پر ظلم کیا ہے ، اے شخص ! تو نہیں جانتا شاید اللہ اس کے طلاق دینے کے بعد رجوع کی کوئی نئی صورت پیدا فرما دے ۔
پھر جب وہ اپنی مقررہ میعاد کے ختم ہونے کے قریب پہنچ جائیں تو انہیں بھلائی کے ساتھ اپنی زوجیت میں روک لو یا انہیں بھلائی کے ساتھ جدا کردو ۔ اور اپنوں میں سے دو عادل مردوں کو گواہ بنا لو اور گواہی اللہ کے لئے قائم کیا کرو ، ان باتوں سے اسی شخص کو نصیحت کی جاتی ہے جو اللہ اور یوم آخرت پر ایمان رکھتا ہے ، اور جو اللہ سے ڈرتا ہے وہ اس کے لئے دنیا و آخرت کے رنج و غم سے نکلنے کی راہ پیدا فرما دیتا ہے ۔
اور اسے ایسی جگہ سے رزق عطا فرماتا ہے جہاں سے اس کا گمان بھی نہیں ہوتا ، اور جو شخص اللہ پر توکل کرتا ہے تو وہ اللہ اسے کافی ہے ، بیشک اللہ اپنا کام پورا کرلینے والا ہے ، بیشک اللہ نے ہر شے کے لئے اندازہ مقرر فرما رکھا ہے ۔
اور تمہاری عورتوں میں سے جو حیض سے مایوس ہو چکی ہوں اگر تمہیں شک ہو کہ ان کی عدت کیا ہوگی تو ان کی عدت تین مہینے ہے اور وہ عورتیں جنہیں ابھی حیض نہیں آیا ان کی بھی یہی عدت ہے ، اور حاملہ عورتیں تو ان کی عدت ان کا وضع حمل ہے ، اور جو شخص اللہ سے ڈرتا ہے تو وہ اس کے کام میں آسانی فرما دیتا ہے ۔
یہ اللہ کا امر ہے جو اس نے تمہاری طرف نازل فرمایا ہے ۔ اور جو شخص اللہ سے ڈرتا ہے وہ اس کے چھوٹے گناہوں کو اس کے نامۂ اعمال سے مٹا دیتا ہے اور اجر و ثواب کو اس کے لئے بڑا کر دیتا ہے ۔
تم ان مطلقہ عورتوں کو وہیں رکھو جہاں تم اپنی وسعت کے مطابق رہتے ہو اور انہیں تکلیف مت پہنچاؤ کہ ان پر رہنے کا ٹھکانا تنگ کر دو ، اور اگر وہ حاملہ ہوں تو ان پر خرچ کرتے رہو یہاں تک کہ وہ اپنا بچہ جن لیں ، پھر اگر وہ تمہاری خاطر بچے کو دودھ پلائیں تو انہیں ان کا معاوضہ ادا کرتے رہو ، اور آپس میں ایک دوسرے سے نیک بات کا مشورہ حسب دستور کر لیا کرو ، اور اگر تم باہم دشواری محسوس کرو تو اسے اب کوئی دوسری عورت دودھ پلائے گی ۔
صاحب وسعت کو اپنی وسعت کے لحاظ سے خرچ کرنا چاہئے ، اور جس شخص پر اس کا رزق تنگ کر دیا گیا ہو تو وہ اسی روزی میں سے بطور نفقہ خرچ کرے جو اسے اللہ نے عطا فرمائی ہے ۔ اللہ کسی شخص کو مکلف نہیں ٹھہراتا مگر اسی قدر جتنا کہ اس نے اسے عطا فرما رکھا ہے ، اللہ عنقریب تنگی کے بعد کشائش پیدا فرما دے گا ۔
اور کتنی ہی بستیاں ایسی تھیں جن کے رہنے والوں نے اپنے رب کے حکم اور اس کے رسولوں سے سرکشی و سرتابی کی تو ہم نے ان کا سخت حساب کی صورت میں محاسبہ کیا اور انہیں ایسے سخت عذاب میں مبتلا کیا جو نہ دیکھا نہ سنا گیا تھا ۔
سو انہوں نے اپنے کئے کا وبال چکھ لیا اور ان کے کام کا انجام خسارہ ہی ہوا ۔
اللہ نے ان کے لئے آخرت میں بھی سخت عذاب تیار کر رکھا ہے ۔ سو اللہ سے ڈرتے رہا کرو اے عقل والو ! جو ایمان لے آئے ہو ، بیشک اللہ نے تمہاری ہی طرف نصیحت قرآن کو نازل فرمایا ہے ۔
اور رسول صلی اللہ علیہ وآلہ وسلم کو بھی بھیجا ہے جو تم پر اللہ کی واضح آیات پڑھ کر سناتے ہیں تاکہ ان لوگوں کو جو ایمان لائے ہیں اور نیک اعمال کرتے ہیں تاریکیوں سے نکال کر روشنی کی طرف لے جائے ، اور جو شخص اللہ پر ایمان رکھتا ہے اور نیک عمل کرتا ہے وہ اسے ان جنتوں میں داخل فرمائے گا جن کے نیچے سے نہریں رواں ہیں وہ ان میں ہمیشہ رہنے والے ہیں ، بیشک اللہ نے اس کے لئے نہایت عمدہ رزق تیار کر رکھا ہے ۔
اللہ ہی ہے جس نے سات آسمان پیدا فرمائے اور زمین کی تشکیل میں بھی انہی کی مثل تہ بہ تہ سات طبقات بنائے ، ان کے درمیان نظام قدرت کی تدبیر کا امر اترتا رہتا ہے تاکہ تم جان لو کہ اللہ ہر چیز پر بڑا قادر ہے ، اور یہ کہ اللہ نے ہر چیز کا اپنے علم سے احاطہ فرما رکھا ہے یعنی آنے والے زمانوں میں جب سائنسی اکتشافات کامل ہوں گے تو تمہیں اللہ کی قدرت اور علم محیط کی عظمت کا اندازہ ہو جائے گا کہ کس طرح اس نے صدیوں قبل ان حقائق کو تمہارے لئے بیان فرما رکھا ہے ۔
اے نبئ مکرم ! آپ خود کو اس چیز یعنی شہد کے نوش کرنے سے کیوں منع فرماتے ہیں جسے اللہ نے آپ کے لئے حلال فرما رکھا ہے ۔ آپ اپنی ازواج کی اس قدر دل جوئی فرماتے ہیں ، اور اللہ بڑا بخشنے والا نہایت مہربان ہے ۔
اے مومنو ! بیشک اللہ نے تمہارے لئے تمہاری قسموں کا کفارہ دے کر کھول ڈالنا مقرر فرما دیا ہے ۔ اور اللہ تمہارا مددگار و کارساز ہے ، اور وہ خوب جاننے والا بڑی حکمت والا ہے ۔
اور جب نبئ مکرم صلی اللہ علیہ وآلہ وسلم نے اپنی ایک زوجہ سے ایک رازدارانہ بات ارشاد فرمائی ، پھر جب وہ اس بات کا ذکر کر بیٹھیں اور اللہ نے نبی صلی اللہ علیہ وآلہ وسلم پر اسے ظاہر فرما دیا تو نبی صلی اللہ علیہ وآلہ وسلم نے انہیں اس کا کچھ حصہ جتا دیا اور کچھ حصہ بتانے سے چشم پوشی فرمائی ، پھر جب نبی صلی اللہ علیہ وآلہ وسلم نے انہیں اس کی خبر دے دی کہ آپ راز افشاء کر بیٹھی ہیں تو وہ بولیں : آپ کو یہ کس نے بتا دیا ہے ؟ نبی صلی اللہ علیہ وآلہ وسلم نے فرمایا کہ مجھے بڑے علم والے بڑی آگاہی والے رب نے بتا دیا ہے ۔
اگر تم دونوں اللہ کی بارگاہ میں توبہ کرو تو تمہارے لئے بہتر ہے کیونکہ تم دونوں کے دل ایک ہی بات کی طرف جھک گئے ہیں ، اگر تم دونوں نے اس بات پر ایک دوسرے کی اعانت کی تو یہ نبی مکرم صلی اللہ علیہ وآلہ وسلم کے لئے باعث رنج ہوسکتا ہے سو بیشک اللہ ہی ان کا دوست و مددگار ہے ، اور جبریل اور صالح مومنین بھی اور اس کے بعد سارے فرشتے بھی ان کے مددگار ہیں ۔
اگر وہ تمہیں طلاق دے دیں تو عجب نہیں کہ ان کا رب انہیں تم سے بہتر ازواج بدلہ میں عطا فرما دے جو فرمانبردار ، ایماندار ، اطاعت گزار ، توبہ شعار ، عبادت گزار ، روزہ دار ، بعض شوہر دیدہ اور بعض کنواریاں ہوں گی ۔
اے ایمان والو ! اپنے آپ کو اور اپنے اہل و عیال کو اس آگ سے بچاؤ جس کا ایندھن انسان اور پتھر ہیں ، جس پر سخت مزاج طاقتور فرشتے مقرر ہیں جو کسی بھی امر میں جس کا وہ انہیں حکم دیتا ہے اﷲ کی نافرمانی نہیں کرتے اور وہی کام انجام دیتے ہیں جس کا انہیں حکم دیا جاتا ہے ۔
اے کافرو ! آج کے دن کوئی عذر پیش نہ کرو ، بس تمہیں اسی کا بدلہ دیا جائے گا جو کرتے رہے تھے ۔
اے ایمان والو ! تم اللہ کے حضور رجوع کامل سے خالص توبہ کر لو ، یقین ہے کہ تمہارا رب تم سے تمہاری خطائیں دفع فرما دے گا اور تمہیں بہشتوں میں داخل فرمائے گا جن کے نیچے سے نہریں رواں ہیں جس دن اللہ اپنے نبی صلی اللہ علیہ وآلہ وسلم کو اور ان اہل ایمان کو جو ان کی ظاہری یا باطنی معیت میں ہیں رسوا نہیں کرے گا ، ان کا نور ان کے آگے اور ان کے دائیں طرف روشنی دیتا ہوا تیزی سے چل رہا ہوگا ، وہ عرض کرتے ہوں گے : اے ہمارے رب ! ہمارا نور ہمارے لئے مکمل فرما دے اور ہماری مغفرت فرما دے ، بیشک تو ہر چیز پر بڑا قادر ہے ۔
اے نبئ مکرم ! آپ کافروں اور منافقوں سے جہاد کیجئے اور ان پر سختی فرمائیے ، اور ان کا ٹھکانا جہنم ہے ، اور وہ کیا ہی برا ٹھکانا ہے ۔
اللہ نے ان لوگوں کے لئے جنہوں نے کفر کیا ہے نوح علیہ السلام کی عورت اور لوط علیہ السلام کی عورت واہلہ اور واعلہ کی مثال بیان فرمائی ہے ، وہ دونوں ہمارے بندوں میں سے دو صالح بندوں کے نکاح میں تھیں ، سو دونوں نے ان سے خیانت کی پس وہ اللہ کے عذاب کے سامنے ان کے کچھ کام نہ آئے اور ان سے کہہ دیا گیا کہ تم دونوں عورتیں داخل ہونے والوں کے ساتھ دوزخ میں داخل ہو جاؤ ۔
اور اللہ نے ان لوگوں کے لئے جو ایمان لائے ہیں زوجۂ فرعون آسیہ بنت مزاحم کی مثال بیان فرمائی ہے ، جب اس نے عرض کیا : اے میرے رب ! تو میرے لئے بہشت میں اپنے پاس ایک گھر بنا دے اور مجھ کو فرعون اور اس کے عمل بد سے نجات دے دے اور مجھے ظالم قوم سے بھی بچا لے ۔
اور دوسری مثال عمران کی بیٹی مریم کی بیان فرمائی ہے جس نے اپنی عصمت و عفت کی خوب حفاظت کی تو ہم نے اس کے گریبان میں اپنی روح پھونک دی اور اس نے اپنے رب کے فرامین اور اس کی نازل کردہ کتابوں کی تصدیق کی اور وہ اطاعت گزاروں میں سے تھی ۔
وہ ذات نہایت بابرکت ہے جس کے دست قدرت میں تمام جہانوں کی سلطنت ہے ، اور وہ ہر چیز پر پوری طرح قادر ہے ۔
جس نے موت اور زندگی کو اس لئے پیدا فرمایا کہ وہ تمہیں آزمائے کہ تم میں سے کون عمل کے لحاظ سے بہتر ہے ، اور وہ غالب ہے بڑا بخشنے والا ہے ۔
جس نے سات یا متعدد آسمانی کرے باہمی مطابقت کے ساتھ طبق در طبق پیدا فرمائے ، تم خدائے رحمان کے نظام تخلیق میں کوئی بے ضابطگی اور عدم تناسب نہیں دیکھو گے ، سو تم نگاہ غور و فکر پھیر کر دیکھو ، کیا تم اس تخلیق میں کوئی شگاف یا خلل یعنی شکستگی یا انقطاع دیکھتے ہو ۔
تم پھر نگاہ تحقیق کو بار بار مختلف زاویوں اور سائنسی طریقوں سے پھیر کر دیکھو ، ہر بار نظر تمہاری طرف تھک کر پلٹ آئے گی اور وہ کوئی بھی نقص تلاش کرنے میں ناکام ہوگی ۔
اور بے شک ہم نے سب سے قریبی آسمانی کائنات کو ستاروں ، سیاروں ، دیگر خلائی کروں اور ذروں کی شکل میں چراغوں سے مزین فرما دیا ہے ، اور ہم نے ان ہی میں سے بعض کو شیطانوں یعنی سرکش قوتوں کو مار بھگانے یعنی ان کے منفی اثرات ختم کرنے کا ذریعہ بھی بنایا ہے ، اور ہم نے ان شیطانوں کے لئے دہکتی آگ کا عذاب تیار کر رکھا ہے ۔
اور ایسے لوگوں کے لئے جنہوں نے اپنے رب کا انکار کیا دوزخ کا عذاب ہے ، اور وہ کیا ہی برا ٹھکانا ہے ۔
جب وہ اس میں ڈالے جائیں گے تو اس کی خوف ناک آواز سنیں گے اور وہ آگ جوش مار رہی ہوگی ۔
گویا ابھی شدت غضب سے پھٹ کر پارہ پارہ ہو جائے گی ، جب اس میں کوئی گروہ ڈالا جائے گا تو اس کے داروغے ان سے پوچھیں گے : کیا تمہارے پاس کوئی ڈر سنانے والا نہیں آیا تھا ۔
وہ کہیں گے : کیوں نہیں ! بے شک ہمارے پاس ڈر سنانے والا آیا تھا تو ہم نے جھٹلا دیا اور ہم نے کہا کہ اللہ نے کوئی چیز نازل نہیں کی ، تم تو محض بڑی گمراہی میں پڑے ہوئے ہو ۔
اور کہیں گے : اگر ہم حق کو سنتے یا سمجھتے ہوتے تو ہم آج اہل جہنم میں شامل نہ ہوتے ۔
پس وہ اپنے گناہ کا اعتراف کر لیں گے ، سو دوزخ والوں کے لئے رحمت الٰہی سے دوری مقرر ہے ۔
بے شک جو لوگ بن دیکھے اپنے رب سے ڈرتے ہیں ان کے لئے بخشش اور بڑا اجر ہے ۔
اور تم لوگ اپنی بات چھپا کر کہو یا اسے بلند آواز میں کہو ، یقینا وہ سینوں کی چھپی باتوں کو بھی خوب جانتا ہے ۔
بھلا وہ نہیں جانتا جس نے پیدا کیا ہے ؟ حالانکہ وہ بڑا باریک بین ہر چیز سے خبردار ہے ۔
وہی ہے جس نے تمہارے لئے زمین کو نرم و مسخر کر دیا ، سو تم اس کے راستوں میں چلو پھرو ، اور اس کے دئیے ہوئے رزق میں سے کھاؤ ، اور اسی کی طرف مرنے کے بعد اٹھ کر جانا ہے ۔
کیا تم آسمان والے رب سے بے خوف ہو گئے ہو کہ وہ تمہیں زمین میں دھنسا دے اس طرح کہ وہ اچانک لرزنے لگے ۔
کیا تم آسمان والے رب سے بے خوف ہو گئے ہو کہ وہ تم پر پتھر برسانے والی ہوا بھیج دے ؟ سو تم عنقریب جان لو گے کہ میرا ڈرانا کیسا ہے ۔
اور بے شک ان لوگوں نے بھی جھٹلایا تھا جو ان سے پہلے تھے ، سو میرا انکار کیسا عبرت ناک ثابت ہوا ۔
کیا انہوں نے پرندوں کو اپنے اوپر پر پھیلائے ہوئے اور کبھی پر سمیٹے ہوئے نہیں دیکھا ؟ انہیں فضا میں گرنے سے کوئی نہیں روک سکتا سوائے رحمان کے بنائے ہوئے قانون کے ، بے شک وہ ہر چیز کو خوب دیکھنے والا ہے ۔
بھلا کوئی ایسا ہے جو تمہاری فوج بن کر خدائے رحمان کے مقابلہ میں تمہاری مدد کرے ؟ کافر محض دھوکہ میں مبتلا ہیں ۔
بھلا کوئی ایسا ہے جو تمہیں رزق دے سکے اگر اللہ تم سے اپنا رزق روک لے ؟ بلکہ وہ سرکشی اور حق سے نفرت میں مضبوطی سے اڑے ہوئے ہیں ۔
کیا وہ شخص جو منہ کے بل اوندھا چل رہا ہے زیادہ راہ راست پر ہے یا وہ شخص جو سیدھی حالت میں صحیح راہ پر گامزن ہے ؟ ۔
آپ فرما دیجئے : وہی اللہ ہے جس نے تمہیں پیدا فرمایا اور تمہارے لئے کان اور آنکھیں اور دل بنائے ، تم بہت ہی کم شکر ادا کرتے ہو ۔
فرما دیجئے : وہی ہے جس نے تمہیں زمین میں پھیلا دیا اور تم روز قیامت اسی کی طرف جمع کیے جاؤ گے ۔
اور وہ کہتے ہیں : یہ قیامت کا وعدہ کب پورا ہوگا اگر تم سچے ہو ۔
فرما دیجئے کہ اس کے وقت کا علم تو اللہ ہی کے پاس ہے ، اور میں تو صرف واضح ڈر سنانے والا ہوں اگر وقت بتا دیا جائے تو ڈر ختم ہو جائے گا ۔
پھر جب اس دن کو قریب دیکھ لیں گے تو کافروں کے چہرے بگڑ کر سیاہ ہو جائیں گے ، اور ان سے کہا جائے گا : یہی وہ وعدہ ہے جس کے جلد ظاہر کیے جانے کے تم بہت طلب گار تھے ۔
فرما دیجئے : بھلا یہ بتاؤ اگر اللہ مجھے موت سے ہم کنار کر دے جیسے تم خواہش کرتے ہو اور جو میرے ساتھ ہیں ان کو بھی ، یا ہم پر رحم فرمائے یعنی ہماری موت کو مؤخر کر دے تو ان دونوں صورتوں میں کون ہے جو کافروں کو دردناک عذاب سے پناہ دے گا ۔
فرما دیجئے : وہی خدائے رحمان ہے جس پر ہم ایمان لائے ہیں اور اسی پر ہم نے بھروسہ کیا ہے ، پس تم عنقریب جان لو گے کہ کون شخص کھلی گمراہی میں ہے ۔
فرما دیجئے : اگر تمہارا پانی زمین میں بہت نیچے اتر جائے یعنی خشک ہو جائے تو کون ہے جو تمہیں زمین پر بہتا ہوا پانی لا دے ۔
نون حقیقی معنی اللہ اور رسول صلی اللہ علیہ وآلہ وسلم ہی بہتر جانتے ہیں ، قلم کی قسم اور اس مضمون کی قسم جو فرشتے لکھتے ہیں ۔
اے حبیب مکرم ! آپ اپنے رب کے فضل سے ہرگز دیوانے نہیں ہیں ۔
اور بے شک آپ کے لئے ایسا اجر ہے جو کبھی ختم نہ ہوگا ۔
اور بے شک آپ عظیم الشان خلق پر قائم ہیں یعنی آداب قرآنی سے مزین اور اخلاق الٰہیہ سے متصف ہیں ۔
پس عنقریب آپ بھی دیکھ لیں گے اور وہ بھی دیکھ لیں گے ۔
کہ تم میں سے کون دیوانہ ہے ۔
بے شک آپ کا رب اس شخص کو بھی خوب جانتا ہے جو اس کی راہ سے بھٹک گیا ہے ، اور وہ ان کو بھی خوب جانتا ہے جو ہدایت یافتہ ہیں ۔
سو آپ جھٹلانے والوں کی بات نہ مانیں ۔
وہ تو چاہتے ہیں کہ دین کے معاملے میں آپ بے جا نرمی اختیار کر لیں تو وہ بھی نرم پڑ جائیں گے ۔
اور آپ کسی ایسے شخص کی بات نہ مانیں جو بہت قسمیں کھانے والا انتہائی ذلیل ہے ۔
جو طعنہ زن ، عیب جو ہے اور لوگوں میں فساد انگیزی کے لئے چغل خوری کرتا پھرتا ہے ۔
جو بھلائی کے کام سے بہت روکنے والا بخیل ، حد سے بڑھنے والا سرکش اور سخت گنہگار ہے ۔
جو بد مزاج درشت خو ہے ، مزید برآں بد اصل بھی ہے ۔
اس لئے اس کی بات کو اہمیت نہ دیں کہ وہ مال دار اور صاحب اولاد ہے ۔
جب اس پر ہماری آیتیں تلاوت کی جائیں تو کہتا ہے : یہ تو پہلے لوگوں کے افسانے ہیں ۔
اب ہم اس کی سونڈ جیسی ناک پر داغ لگا دیں گے ۔
بے شک ہم ان اہل مکہ کی اسی طرح آزمائش کریں گے جس طرح ہم نے یمن کے ان باغ والوں کو آزمایا تھا جب انہوں نے قسم کھائی تھی کہ ہم صبح سویرے یقینا اس کے پھل توڑ لیں گے ۔
اور انہوں نے ان شاء اللہ کہہ کر یا غریبوں کے حصہ کا استثناء نہ کیا ۔
پس آپ کے رب کی جانب سے ایک پھرنے والا عذاب رات ہی رات میں اس باغ پر پھر گیا اور وہ سوتے ہی رہے ۔
سو وہ لہلہاتا پھلوں سے لدا ہوا باغ صبح کو کٹی ہوئی کھیتی کی طرح ہوگیا ۔
پھر صبح ہوتے ہی وہ ایک دوسرے کو پکارنے لگے ۔
کہ اپنی کھیتی پر سویرے سویرے چلے چلو اگر تم پھل توڑنا چاہتے ہو ۔
سو وہ لوگ چل پڑے اور وہ آپس میں چپکے چپکے کہتے جاتے تھے ۔
کہ آج اس باغ میں تمہارے پاس ہرگز کوئی محتاج نہ آنے پائے ۔
اور وہ صبح سویرے پھل کاٹنے اور غریبوں کو ان کے حصہ سے محروم کرنے کے منصوبے پر قادر بنتے ہوئے چل پڑے ۔
پھر جب انہوں نے اس ویران باغ کو دیکھا تو کہنے لگے : ہم یقینا راستہ بھول گئے ہیں یہ ہمارا باغ نہیں ہے ۔
جب غور سے دیکھا تو پکار اٹھے : نہیں نہیں ، بلکہ ہم تو محروم ہو گئے ہیں ۔
ان کے ایک عدل پسند زیرک شخص نے کہا : کیا میں نے تم سے نہیں کہا تھا کہ تم اللہ کا ذکر و تسبیح کیوں نہیں کرتے ۔
تب وہ کہنے لگے کہ ہمارا رب پاک ہے ، بے شک ہم ہی ظالم تھے ۔
سو وہ ایک دوسرے کی طرف متوجہ ہو کر باہم ملامت کرنے لگے ۔
کہنے لگے : ہائے ہماری شامت ! بے شک ہم ہی سرکش و باغی تھے ۔
امید ہے ہمارا رب ہمیں اس کے بدلہ میں اس سے بہتر دے گا ، بے شک ہم اپنے رب کی طرف رجوع کرتے ہیں ۔
عذاب اسی طرح ہوتا ہے ، اور واقعی آخرت کا عذاب اس سے کہیں بڑھ کر ہے ، کاش ! وہ لوگ جانتے ہوتے ۔
بے شک پرہیزگاروں کے لئے ان کے رب کے پاس نعمتوں والے باغات ہیں ۔
کیا ہم فرمانبرداروں کو مجرموں کی طرح محروم کر دیں گے ۔
تمہیں کیا ہو گیا ہے ، کیا فیصلہ کرتے ہو ۔
کیا تمہارے پاس کوئی کتاب ہے جس میں تم یہ پڑھتے ہو ۔
کہ تمہارے لئے اس میں وہ کچھ ہے جو تم پسند کرتے ہو ۔
یا تمہارے لئے ہمارے ذمہ کچھ ایسے پختہ عہد و پیمان ہیں جو روز قیامت تک باقی رہیں جن کے ذریعے ہم پابند ہوں کہ تمہارے لئے وہی کچھ ہوگا جس کا تم اپنے حق میں فیصلہ کرو گے ۔
ان سے پوچھئے کہ ان میں سے کون اس قسم کی بے ہودہ بات کا ذمہ دار ہے ۔
یا ان کے کچھ اور شریک بھی ہیں ؟ تو انہیں چاہئے کہ اپنے شریکوں کو لے آئیں اگر وہ سچے ہیں ۔
جس دن ساق یعنی احوال قیامت کی ہولناک شدت سے پردہ اٹھایا جائے گا اور وہ نافرمان لوگ سجدہ کے لئے بلائے جائیں گے تو وہ سجدہ نہ کر سکیں گے ۔
ان کی آنکھیں ہیبت اور ندامت کے باعث جھکی ہوئی ہوں گی اور ان پر ذلت چھا رہی ہوگی ، حالانکہ وہ دنیا میں بھی سجدہ کے لئے بلائے جاتے تھے جبکہ وہ تندرست تھے مگر پھر بھی سجدہ کے انکاری تھے ۔
پس اے حبیب مکرم ! آپ مجھے اور اس شخص کو جو اس کلام کو جھٹلاتا ہے انتقام کے لئے چھوڑ دیں ، اب ہم انہیں آہستہ آہستہ تباہی کی طرف اس طرح لے جائیں گے کہ انہیں معلوم تک نہ ہوگا ۔
اور میں انہیں مہلت دے رہا ہوں ، بے شک میری تدبیر بہت مضبوط ہے ۔
کیا آپ ان سے تبلیغ رسالت پر کوئی معاوضہ مانگ رہے ہیں کہ وہ تاوان کے بوجھ سے دبے جا رہے ہیں ۔
کیا ان کے پاس علم غیب ہے کہ وہ اس کی بنیاد پر اپنے فیصلے لکھتے ہیں ۔
پس آپ اپنے رب کے حکم کے انتظار میں صبر فرمائیے اور مچھلی والے پیغمبر یونس علیہ السلام کی طرح دل گرفتہ نہ ہوں ، جب انہوں نے اللہ کو پکارا اس حال میں کہ وہ اپنی قوم پر غم و غصہ سے بھرے ہوئے تھے ۔
اگر ان کے رب کی رحمت و نعمت ان کی دستگیری نہ کرتی تو وہ ضرور چٹیل میدان میں پھینک دئیے جاتے اور وہ ملامت زدہ ہوتے مگر اللہ نے انہیں ا س سے محفوط رکھا ۔
پھر ان کے رب نے انہیں برگزیدہ بنا لیا اور انہیں اپنے قرب خاص سے نواز کر کامل نیکو کاروں میں شامل فرما دیا ۔
اور بے شک کافر لوگ جب قرآن سنتے ہیں تو ایسے لگتا ہے کہ آپ کو اپنی حاسدانہ بد نظروں سے نقصان پہنچانا چاہتے ہیں اور کہتے ہیں کہ یہ تو دیوانہ ہے ۔
اور وہ قرآن تو سارے جہانوں کے لئے نصیحت ہے
یقینا واقع ہونے والی گھڑی ۔
کیا چیز ہے یقینا واقع ہونے والی گھڑی ۔
اور آپ کو کس چیز نے خبردار کیا کہ یقینا واقع ہونے والی قیامت کیسی ہے ۔
ثمود اور عاد نے جملہ موجودات کو باہمی ٹکراؤ سے پاش پاش کر دینے والی قیامت کو جھٹلایا تھا ۔
پس قوم ثمود کے لوگ ! تو وہ حد سے زیادہ کڑک دار چنگھاڑ والی آواز سے ہلاک کر دئیے گئے ۔
اور رہے قوم عاد کے لوگ ! تو وہ بھی ایسی تیز آندھی سے ہلاک کر دئیے گئے جو انتہائی سرد نہایت گرج دار تھی ۔
اللہ نے اس آندھی کو ان پر مسلسل سات راتیں اور آٹھ دن مسلط رکھا ، سو تو ان لوگوں کو اس عرصہ میں اس طرح مرے پڑے دیکھتا تو یوں لگتا گویا وہ کھجور کے گرے ہوئے درختوں کی کھوکھلی جڑیں ہیں ۔
سو تو کیا ان میں سے کسی کو باقی دیکھتا ہے ۔
اور فرعون اور جو اس سے پہلے تھے اور قوم لوط کی الٹی ہوئی بستیوں کے باشندوں نے بڑی خطائیں کی تھیں ۔
پس انہوں نے بھی اپنے رب کے رسول کی نافرمانی کی ، سو اللہ نے انہیں نہایت سخت گرفت میں پکڑ لیا ۔
بے شک جب طوفان نوح کا پانی حد سے گزر گیا تو ہم نے تمہیں رواں کشتی میں سوار کر لیا ۔
تاکہ ہم اس واقعہ کو تمہارے لئے یادگار نصیحت بنا دیں اور محفوظ رکھنے والے کان اسے یاد رکھیں ۔
پھر جب صور میں ایک مرتبہ پھونک ماری جائے گے ۔
اور زمین اور پہاڑ اپنی جگہوں سے اٹھا لئے جائیں گے ، پھر وہ ایک ہی بار ٹکرا کر ریزہ ریزہ کر دیے جائیں گے ۔
سو اس وقت واقع ہونے والی قیامت برپا ہو جائے گے ۔
اور سب آسمانی کرے پھٹ جائیں گے اور یہ کائنات ایک نظام میں مربوط اور حرکت میں رکھنے والی قوت کے ذریعے سیاہ شگافوںپر مشتمل ہو جائے گی ۔
اور فرشتے اس کے کناروں پر کھڑے ہوں گے ، اور آپ کے رب کے عرش کو اس دن ان کے اوپر آٹھ فرشتے یا فرشتوں کے طبقات اٹھائے ہوئے ہوں گے ۔
اس دن تم حساب کے لئے پیش کیے جاؤ گے ، تمہاری کوئی پوشیدہ بات چھپی نہ رہے گی ۔
سو وہ شخص جس کا نامۂ اعمال اس کے دائیں ہاتھ میں دیا جائے گا تو وہ خوشی سے کہے گا : آؤ میرا نامۂ اعمال پڑھ لو ۔
میں تو یقین رکھتا تھا کہ میں اپنے حساب کو آسان پانے والا ہوں ۔
سو وہ پسندیدہ زندگی بسر کرے گا ۔
بلند و بالا جنت میں ۔
جس کے خوشے پھلوں کی کثرت کے باعث جھکے ہوئے ہوں گے ۔
ان سے کہا جائے گا : خوب لطف اندوزی کے ساتھ کھاؤ اور پیو ان اعمال کے بدلے جو تم گزشتہ زندگی کے ایام میں آگے بھیج چکے تھے ۔
اور وہ شخص جس کا نامۂ اعمال اس کے بائیں ہاتھ میں دیا جائے گا تو وہ کہے گا : ہائے کاش ! مجھے میرا نامۂ اعمال نہ دیا گیا ہوتا ۔
اور میں نہ جانتا کہ میرا حساب کیا ہے ۔
ہائے کاش ! وہی موت کام تمام کر چکی ہوتی ۔
آج میرا مال مجھ سے عذاب کو کچھ بھی دور نہ کر سکا ۔
مجھ سے میری قوت و سلطنت بھی جاتی رہی ۔
حکم ہوگا : اسے پکڑ لو اور اسے طوق پہنا دو ۔
پھر اسے دوزخ میں جھونک دو ۔
پھر ایک زنجیر میں جس کی لمبائی ستر گز ہے اسے جکڑ دو ۔
بے شک یہ بڑی عظمت والے اللہ پر ایمان نہیں رکھتا تھا ۔
اور نہ محتاج کو کھانا کھلانے پر رغبت دلاتا تھا ۔
سو آج کے دن نہ اس کا کوئی گرم جوش دوست ہے ۔
اور نہ پیپ کے سوا اس کے لئے کوئی کھانا ہے ۔
جسے گنہگاروں کے سوا کوئی نہ کھائے گا ۔
سو میں قسم کھاتا ہوں ان چیزوں کی جنہیں تم دیکھتے ہو ۔
اور ان چیزوں کی بھی جنہیں تم نہیں دیکھتے ۔
بے شک یہ قرآن بزرگی و عظمت والے رسول صلی اللہ علیہ وآلہ وسلم کا منزل من اللہ فرمان ہے ، جسے وہ رسالۃ اور نیابۃ بیان فرماتے ہیں ۔
اور یہ کسی شاعر کا کلام نہیں کہ ادبی مہارت سے خود لکھا گیا ہو ، تم بہت ہی کم یقین رکھتے ہو ۔
اور نہ یہ کسی کاہن کا کلام ہے کہ فنی اندازوں سے وضع کیا گیا ہو ، تم بہت ہی کم نصیحت حاصل کرتے ہو ۔
یہ تمام جہانوں کے رب کی طرف سے نازل شدہ ہے ۔
اور اگر وہ ہم پر کوئی ایک بات بھی گھڑ کر کہہ دیتے ۔
تو یقینا ہم ان کو پوری قوت و قدرت کے ساتھ پکڑ لیتے ۔
پھر ہم ضرور ان کی شہ رگ کاٹ دیتے ۔
پھر تم میں سے کوئی بھی ہمیں اس سے روکنے والا نہ ہوتا ۔
اور پس بلاشبہ یہ قرآن پرہیزگاروں کے لئے نصیحت ہے ۔
اور یقینا ہم جانتے ہیں کہ تم میں سے بعض لوگ اس کھلی سچائی کو جھٹلانے والے ہیں ۔
اور واقعی یہ کافروں کے لئے موجب حسرت ہے ۔
اور بے شک یہ حق الیقین ہے ۔
سو اے حبیب مکرم ! آپ اپنے عظمت والے رب کے نام کی تسبیح کرتے رہیں ۔
ایک سائل نے ایسا عذاب طلب کیا جو واقع ہونے والا ہے ۔
کافروں کے لئے جسے کوئی دفع کرنے والا نہیں ۔
وہ اللہ کی جانب سے واقع ہوگا جو آسمانی زینوں اور بلند مراتب درجات کا مالک ہے ۔
اس کے عرش کی طرف فرشتے اور روح الامین عروج کرتے ہیں ایک دن میں ، جس کا اندازہ دنیوی حساب سے پچاس ہزار برس کا ہے ۔
سو اے حبیب ! آپ کافروں کی باتوں پر ہر شکوہ سے پاک صبر فرمائیں ۔
بے شک وہ تو اس دن کو دور سمجھ رہے ہیں ۔
اور ہم اسے قریب ہی دیکھتے ہیں ۔
جس دن آسمان پگھلے ہوئے تانبے کی طرح ہو جائے گا ۔
اور پہاڑ دھنکی ہوئی رنگین اون کی طرح ہو جائیں گے ۔
اور کوئی دوست کسی دوست کا پرساں نہ ہوگا ۔
حالانکہ وہ ایک دوسرے کو دکھائے جا رہے ہوں گے ، مجرم آرزو کرے گا کہ کاش ! اس دن کے عذاب سے رہائی کے بدلہ میں اپنے بیٹے دے دے ۔
اور اپنی بیوی اور اپنا بھائی دے ڈالے ۔
اور اپنا تمام خاندان جو اسے پناہ دیتا تھا ۔
اور جتنے لوگ بھی زمین میں ہیں ، سب کے سب اپنی ذات کے لئے بدلہ کر دے ، پھر یہ فدیہ اسے اللہ کے عذاب سے بچا لے ۔
ایسا ہرگز نہ ہوگا ، بے شک وہ شعلہ زن آگ ہے ۔
سر اور تمام اعضائے بدن کی کھال اتار دینے والی ہے ۔
وہ اسے بلا رہی ہے جس نے حق سے پیٹھ پھیری اور روگردانی کی ۔
اور اس نے مال جمع کیا پھر اسے تقسیم سے روکے رکھا ۔
بے شک انسان بے صبر اور لالچی پیدا ہوا ہے ۔
جب اسے مصیبت یا مالی نقصان پہنچے تو گھبرا جاتا ہے ۔
اور جب اسے بھلائی یا مالی فراخی حاصل ہو تو بخل کرتا ہے ۔
مگر وہ نماز ادا کرنے والے ۔
جو اپنی نماز پر ہمیشگی قائم رکھنے والے ہیں ۔
اور وہ ایثار کیش لوگ جن کے اموال میں حصہ مقرر ہے ۔
مانگنے والے اور نہ مانگنے والے محتاج کا ۔
اور وہ لوگ جو روز جزا کی تصدیق کرتے ہیں ۔
اور وہ لوگ جو اپنے رب کے عذاب سے ڈرنے والے ہیں ۔
بے شک ان کے رب کا عذاب ایسا نہیں جس سے بے خوف ہوا جائے ۔
اور وہ لوگ جو اپنی شرم گاہوں کی حفاظت کرتے ہیں ۔
سوائے اپنی منکوحہ بیویوں کے یا اپنی مملوکہ کنیزوں کے ، سو اس میں ان پر کوئی ملامت نہیں ۔
سو جو ان کے علاوہ طلب کرے تو وہی لوگ حد سے گزرنے والے ہیں ۔
اور وہ لوگ جو اپنی امانتوں اور اپنے وعدوں کی نگہداشت کرتے ہیں ۔
اور وہ لوگ جو اپنی گواہیوں پر قائم رہتے ہیں ۔
اور وہ لوگ جو اپنی نمازوں کی حفاظت کرتے ہیں ۔
یہی لوگ ہیں جو جنتوں میں معزز و مکرم ہوں گے ۔
تو کافروں کو کیا ہو گیا ہے کہ آپ کی طرف دوڑے چلے آرہے ہیں ۔
دائیں جانب سے بھی اور بائیں جانب سے بھی گروہ در گروہ ۔
کیا ان میں سے ہر شخص یہ توقع رکھتا ہے کہ وہ بغیر ایمان و عمل کے نعمتوں والی جنت میں داخل کر دیا جائے گا ؟ ۔
ہرگز نہیں ، بے شک ہم نے انہیں اس چیز سے پیدا کیا ہے جسے وہ بھی جانتے ہیں ۔
سو میں مشارق اور مغارب کے رب کی قسم کھاتا ہوں کہ بے شک ہم پوری قدرت رکھتے ہیں ۔
اس پر کہ ہم بدل کر ان سے بہتر لوگ لے آئیں ، اور ہم ہرگز عاجز نہیں ہیں ۔
سو آپ انہیں چھوڑ دیجئے کہ وہ اپنی بے ہودہ باتوں اور کھیل تماشے میں پڑے رہیں یہاں تک کہ اپنے اس دن سے آملیں جس کا ان سے وعدہ کیا جا رہا ہے ۔
جس دن وہ قبروں سے دوڑتے ہوئے یوں نکلیں گے گویا وہ بتوں کے استھانوں کی طرف دوڑے جا رہے ہیں ۔
ان کا حال یہ ہو گا کہ ان کی آنکھیں شرم اور خوف سے جھک رہی ہوں گی ، ذلت ان پر چھا رہی ہوگی ، یہی ہے وہ دن جس کا ان سے وعدہ کیا جاتا تھا ۔
بے شک ہم نے نوح علیہ السلام کو ان کی قوم کی طرف بھیجا کہ آپ اپنی قوم کو ڈرائیں قبل اس کے کہ انہیں دردناک عذاب آپہنچے ۔
انہوں نے کہا : اے میری قوم ! بے شک میں تمہیں واضح ڈر سنانے والا ہوں ۔
کہ تم اﷲ کی عبادت کرو اور اس سے ڈرو اور میری اطاعت کرو ۔
وہ تمہارے گناہ بخش دے گا اور تمہیں مقررہ مدت تک مہلت عطا کرے گا ، بے شک اﷲ کی مقرر کردہ مدت جب آجائے تو مہلت نہیں دی جاتی ، کاش ! تم جانتے ہوتے ۔
نوح علیہ السلام نے عرض کیا : اے میرے رب ! بے شک میں اپنی قوم کو رات دن بلاتا رہا ۔
لیکن میری دعوت نے ان کے لئے سوائے بھاگنے کے کچھ زیادہ نہیں کیا ۔
اور میں نے جب بھی انہیں ایمان کی طرف بلایا تاکہ تو انہیں بخش دے تو انہوں نے اپنی انگلیاں اپنے کانوں میں دے لیں اور اپنے اوپر اپنے کپڑے لپیٹ لئے اور کفر پر ہٹ دھرمی کی اور شدید تکبر کیا ۔
پھر میں نے انہیں بلند آواز سے دعوت دی ۔
پھر میں نے انہیں اعلانیہ بھی سمجھایا اور انہیں پوشیدہ رازدارانہ طور پر بھی سمجھایا ۔
پھر میں نے کہا کہ تم اپنے رب سے بخشش طلب کرو ، بے شک وہ بڑا بخشنے والا ہے ۔
وہ تم پر بڑی زوردار بارش بھیجے گا ۔
اور تمہاری مدد اموال اور اولاد کے ذریعے فرمائے گا اور تمہارے لئے باغات اگائے گا اور تمہارے لئے نہریں جاری کر دے گا ۔
تمہیں کیا ہو گیا ہے کہ تم اﷲ کی عظمت کا اعتقاد اور معرفت نہیں رکھتے ۔
حالانکہ اس نے تمہیں طرح طرح کی حالتوں سے پیدا فرمایا ۔
کیا تم نے نہیں دیکھا کہ اﷲ نے کس طرح سات یا متعدد آسمانی کرے باہمی مطابقت کے ساتھ طبق در طبق پیدا فرمائے ۔
اور اس نے ان میں چاند کو روشن کیا اور اس نے سورج کو چراغ یعنی روشنی اور حرارت کا منبع بنایا ۔
اور اﷲ نے تمہیں زمین سے سبزے کی مانند اگایا ۔
پھر تم کو اسی زمین میں لوٹا دے گا اور پھر تم کو اسی سے دوبارہ باہر نکالے گا ۔
اور اﷲ نے تمہارے لئے زمین کو فرش بنا دیا ۔
تاکہ تم اس کے کشادہ راستوں میں چلو پھرو ۔
نوح علیہ السلام نے عرض کیا : اے میرے رب ! انہوں نے میری نافرمانی کی اور اس سرکش رؤساء کے طبقے کی پیروی کرتے رہے جس کے مال و دولت اور اولاد نے انہیں سوائے نقصان کے اور کچھ نہیں بڑھایا ۔
اور عوام کو گمراہی میں رکھنے کے لئے وہ بڑی بڑی چالیں چلتے رہے ۔
اور کہتے رہے کہ تم اپنے معبودوں کو مت چھوڑنا اور ود اور سواع اور یغوث اور یعوق اور نسر نامی بتوں کو بھی ہرگز نہ چھوڑنا ۔
اور واقعی انہوں نے بہت لوگوں کو گمراہ کیا ، سو اے میرے رب ! تو بھی ان ظالموں کو سوائے گمراہی کے کسی اور چیز میں نہ بڑھا ۔
بالآخر وہ اپنے گناہوں کے سبب غرق کر دئیے گئے ، پھر آگ میں ڈال دئیے گئے ، سو وہ اپنے لئے اﷲ کے مقابل کسی کو مددگار نہ پا سکے ۔
اور نوح علیہ السلام نے عرض کیا : اے میرے رب ! زمین پر کافروں میں سے کوئی بسنے والا باقی نہ چھوڑ ۔
بے شک اگر تو انہیں زندہ چھوڑے گا تو وہ تیرے بندوں کو گمراہ کرتے رہیں گے ، اور وہ بدکار اور سخت کافر اولاد کے سوا کسی کو جنم نہیں دیں گے ۔
اے میرے رب ! مجھے بخش دے اور میرے والدین کو اور ہر اس شخص کو جو مومن ہو کر میرے گھر میں داخل ہوا اور جملہ مومن مردوں کو اور مومن عورتوں کو ، اور ظالموں کے لئے سوائے ہلاکت کے کچھ بھی زیادہ نہ فرما ۔
آپ فرما دیں : میری طرف وحی کی گئی ہے کہ جنات کی ایک جماعت نے میری تلاوت کو غور سے سنا ، تو جا کر اپنی قوم سے کہنے لگے : بیشک ہم نے ایک عجیب قرآن سنا ہے ۔
جو ہدایت کی راہ دکھاتا ہے ، سو ہم اس پر ایمان لے آئے ہیں ، اور اپنے رب کے ساتھ کسی کو ہرگز شریک نہیں ٹھہرائیں گے ۔
اور یہ کہ ہمارے رب کی شان بہت بلند ہے ، اس نے نہ کوئی بیوی بنا رکھی ہے اور نہ ہی کوئی اولاد ۔
اور یہ کہ ہم میں سے کوئی احمق ہی اللہ کے بارے میں حق سے دور حد سے گزری ہوئی باتیں کہا کرتا تھا ۔
اور یہ کہ ہم گمان کرتے تھے کہ انسان اور جن اللہ کے بارے میں ہر گز جھوٹ نہیں بولیں گے ۔
اور یہ کہ انسانوں میں سے کچھ لوگ جنات میں سے بعض افراد کی پناہ لیتے تھے ، سو ان لوگوں نے ان جنات کی سرکشی اور بڑھا دی ۔
اور اے گروہ جنات ! وہ انسان بھی ایسا ہی گمان کرنے لگے جیسا گمان تم نے کیا کہ اللہ مرنے کے بعد ہرگز کسی کو نہیں اٹھائے گا ۔
اور یہ کہ ہم نے آسمانوں کو چھوا ، اور انہیں سخت پہرہ داروں اور انگاروں کی طرح جلنے اور چمکنے والے ستاروں سے بھرا ہوا پایا ۔
اور یہ کہ ہم پہلے آسمانی خبریں سننے کے لئے اس کے بعض مقامات میں بیٹھا کرتے تھے ، مگر اب کوئی سننا چاہے تو وہ اپنی تاک میں آگ کا شعلہ منتظر پائے گا ۔
اور یہ کہ ہم نہیں جانتے کہ ہماری بندش سے ان لوگوں کے حق میں جو زمین میں ہیں کسی برائی کا ارادہ کیا گیا ہے یا ان کے رب نے ان کے ساتھ بھلائی کا ارادہ فرمایا ہے ۔
اور یہ کہ ہم میں سے کچھ نیک لوگ ہیں اور ہم ہی میں سے کچھ اس کے سوا برے بھی ہیں ، ہم مختلف طریقوں پر چل رہے تھے ۔
اور ہم نے یقین کر لیا ہے کہ ہم اللہ کو ہرگز زمین میں رہ کر عاجز نہیں کر سکتے اور نہ ہی زمین سے بھاگ کر اسے عاجز کر سکتے ہیں ۔
اور یہ کہ جب ہم نے کتاب ہدایت کو سنا تو ہم اس پر ایمان لے آئے ، پھر جو شخص اپنے رب پر ایمان لاتا ہے تو وہ نہ نقصان ہی سے خوف زدہ ہوتا ہے اور نہ ظلم سے ۔
اور یہ کہ ہم میں سے بعض فرماں بردار بھی ہیں اور ہم میں سے بعض ظالم بھی ہیں ، پھر جو کوئی فرمانبردار ہوگیا تو ایسے ہی لوگوں نے بھلائی طلب کی ۔
اور جو ظالم ہیں تو وہ دوزخ کا ایندھن ہوں گے ۔
اور یہ وحی بھی میرے پاس آئی ہے کہ اگر وہ طریقت راہ حق ، طریق ذکر الٰہی پر قائم رہتے تو ہم انہیں بہت سے پانی کے ساتھ سیراب کرتے ۔
تاکہ ہم اس نعمت میں ان کی آزمائش کریں ، اور جو شخص اپنے رب کے ذکر سے منہ پھیر لے گا تو وہ اسے نہایت سخت عذاب میں داخل کر دے گا ۔
اور یہ کہ سجدہ گاہیں اللہ کے لئے مخصوص ہیں ، سو اللہ کے ساتھ کسی اور کی پرستش مت کیا کرو ۔
اور یہ کہ جب اللہ کے بندے محمد صلی اللہ علیہ وآلہ وسلم اس کی عبادت کرنے کھڑے ہوئے تو وہ ان پر ہجوم در ہجوم جمع ہو گئے تاکہ ان کی قرات سن سکیں ۔
آپ فرما دیں کہ میں تو صرف اپنے رب کی عبادت کرتا ہوں اور اس کے ساتھ کسی کو شریک نہیں بناتا ۔
آپ فرما دیں کہ میں تمہارے لئے نہ تو نقصان یعنی کفر کا مالک ہوں اور نہ بھلائی یعنی ایمان کا گویا حقیقی مالک اللہ ہے میں تو ذریعہ اور وسیلہ ہوں ۔
آپ فرما دیں کہ نہ مجھے ہرگز کوئی اللہ کے امر کے خلاف عذاب سے پناہ دے سکتا ہے اور نہ ہی میں قطعا اس کے سوا کوئی جائے پناہ پاتا ہوں ۔
مگر اللہ کی جانب سے احکامات اور اس کے پیغامات کا پہنچانا میری ذمہ داری ہے ، اور جو کوئی اللہ اور اس کے رسول صلی اللہ علیہ وآلہ وسلم کی نافرمانی کرے تو بیشک اس کے لئے دوزخ کی آگ ہے جس میں وہ ہمیشہ رہیں گے ۔
یہاں تک کہ جب یہ لوگ وہ عذاب دیکھ لیں گے جس کا ان سے وعدہ کیا جا رہا ہے تو اس وقت انہیں معلوم ہوگا کہ کون مددگار کے اعتبار سے کمزور تر اور عدد کے اعتبار سے کم تر ہے ۔
آپ فرما دیں : میں نہیں جانتا کہ جس روز قیامت کا تم سے وعدہ کیا جا رہا ہے وہ قریب ہے یا اس کے لئے میرے رب نے طویل مدت مقرر فرما دی ہے ۔
وہ غیب کا جاننے والا ہے ، پس وہ اپنے غیب پر کسی عام شخص کو مطلع نہیں فرماتا ۔
سوائے اپنے پسندیدہ رسولوں کے انہی کو مطلع علی الغیب کرتا ہے کیونکہ یہ خاصۂ نبوت اور معجزۂ رسالت ہے ، تو بے شک وہ اس رسول صلی اللہ علیہ وآلہ وسلم کے آگے اور پیچھے علم غیب کی حفاظت کے لئے نگہبان مقرر فرما دیتا ہے ۔
تاکہ اللہ اس بات کو ظاہر فرما دے کہ بے شک ان رسولوں نے اپنے رب کے پیغامات پہنچا دئیے ، اور احکامات الٰہیہ اور علوم غیبیہ میں سے جو کچھ ان کے پاس ہے اللہ نے پہلے ہی سے اس کا احاطہ فرما رکھا ہے ، اور اس نے ہر چیز کی گنتی شمار کر رکھی ہے ۔
اے کملی کی جھرمٹ والے حبیب ! ۔
آپ رات کو نماز میں قیام فرمایا کریں مگر تھوڑی دیر کے لئے ۔
آدھی رات یا اس سے تھوڑا کم کر دیں ۔
یا اس پر کچھ زیادہ کر دیں اور قرآن خوب ٹھہر ٹھہر کر پڑھا کریں ۔
ہم عنقریب آپ پر ایک بھاری فرمان نازل کریں گے ۔
بے شک رات کا اٹھنا نفس کو سخت پامال کرتا ہے اور دل و دماغ کی یک سوئی کے ساتھ زبان سے سیدھی بات نکالتا ہے ۔
بے شک آپ کے لئے دن میں بہت سی مصروفیات ہوتی ہیں ۔
اور آپ اپنے رب کے نام کا ذکر کرتے رہیں اور اپنے قلب و باطن میں ہر ایک سے ٹوٹ کر اسی کے ہو رہیں ۔
وہ مشرق و مغرب کا مالک ہے ، اس کے سوا کوئی معبود نہیں ، سو اسی کو اپنا کارساز بنا لیں ۔
اور آپ ان باتوں پر صبر کریں جو کچھ وہ کفار کہتے ہیں ، اور نہایت خوبصورتی کے ساتھ ان سے کنارہ کش ہو جائیں ۔
اور آپ مجھے اور جھٹلانے والے سرمایہ داروں کو انتقام لینے کے لئے چھوڑ دیں اور انہیں تھوڑی سی مہلت دے دیں تاکہ ان کے اعمال بد اپنی انتہاء کو پہنچ جائیں ۔
بیشک ہمارے پاس بھاری بیڑیاں اور دوزخ کی بھڑکتی ہوئی آگ ہے ۔
اور حلق میں اٹک جانے والا کھانا اور نہایت دردناک عذاب ہے ۔
جس دن زمین اورپہاڑ زور سے لرزنے لگیں گے اور پہاڑ بکھرتی ریت کے ٹیلے ہو جائیں گے ۔
بے شک ہم نے تمہاری طرف ایک رسول صلی اللہ علیہ وآلہ وسلم بھیجا ہے جو تم پر احوال کا مشاہدہ فرما کر گواہی دینے والا ہے ، جیسا کہ ہم نے فرعون کی طرف ایک رسول کو بھیجا تھا ۔
پس فرعون نے اس رسول علیہ السلام کی نافرمانی کی ، سو ہم نے اس کو ہلاکت انگیز گرفت میں پکڑ لیا ۔
اگر تم کفر کرتے رہو تو اس دن کے عذاب سے کیسے بچو گے جو بچوں کو بوڑھا کردے گا ۔
جس دن کی شدت کے باعث آسمان پھٹ جائے گا ، اس کا وعدہ پورا ہو کر رہے گا ۔
بے شک یہ قرآن نصیحت ہے ، پس جو شخص چاہے اپنے رب تک پہنچنے کا راستہ اختیار کر لے ۔
بے شک آپ کا رب جانتا ہے کہ آپ کبھی دو تہائی شب کے قریب اور کبھی نصف شب اور کبھی ایک تہائی شب نماز میں قیام کرتے ہیں ، اور ان لوگوں کی ایک جماعت بھی جو آپ کے ساتھ ہیں قیام میں شریک ہوتی ہے ،
اور اﷲ ہی رات اور دن کے گھٹنے اور بڑھنے کا صحیح اندازہ رکھتا ہے ،
وہ جانتا ہے کہ تم ہرگز اس کے احاطہ کی طاقت نہیں رکھتے ، سو اس نے تم پر مشقت میں تخفیف کر کے معافی دے دی ،
پس جتنا آسانی سے ہو سکے قرآن پڑھ لیا کرو ، وہ جانتا ہے کہ تم میں سے بعض لوگ بیمار ہوں گے اور بعض دوسرے لوگ زمین میں سفر کریں گے تاکہ اﷲ کا فضل تلاش کریں اور بعض دیگر اﷲ کی راہ میں جنگ کریں گے ،
سو جتنا آسانی سے ہو سکے اتنا ہی پڑھ لیا کرو ، اور نماز قائم رکھو اور زکوٰۃ دیتے رہو اور اﷲ کو قرض حسن دیا کرو ،
اور جو بھلائی تم اپنے لئے آگے بھیجو گے اسے اﷲ کے حضور بہتر اور اجر میں بزرگ تر پا لوگے ،
اور اﷲ سے بخشش طلب کرتے رہو ، اﷲ بہت بخشنے والا بے حد رحم فرمانے والا ہے ۔
اے چادر اوڑھنے والے حبیب ! ۔
اٹھیں اور لوگوں کو اللہ کا ڈر سنائیں ۔
اور اپنے رب کی بڑائی اور عظمت بیان فرمائیں ۔
اور اپنے ظاہر و باطن کے لباس پہلے کی طرح ہمیشہ پاک رکھیں ۔
اور حسب سابق گناہوں اور بتوں سے الگ رہیں ۔
اور اس غرض سے کسی پر احسان نہ کریں کہ اس سے زیادہ کے طالب ہوں ۔
اور آپ اپنے رب کے لئے صبر کیا کریں ۔
پھر جب دوبارہ صور میں پھونک ماری جائے گی ۔
سو وہ دن یعنی روز قیامت بڑا ہی سخت دن ہوگا ۔
کافروں پر ہرگز آسان نہ ہوگا ۔
آپ مجھے اور اس شخص کو جسے میں نے اکیلا پیدا کیا انتقام لینے کے لئے چھوڑ دیں ۔
اور میں نے اسے بہت وسیع مال مہیا کیا تھا ۔
اور اس کے سامنے حاضر رہنے والے بیٹے دئیے تھے ۔
اور میں نے اسے سامان عیش و عشرت میں خوب وسعت دی تھی ۔
پھر بھی وہ حرص رکھتا ہے کہ میں اور زیادہ کروں ۔
ہرگز ایسا نہ ہوگا ، بے شک وہ ہماری آیتوں کا دشمن رہا ہے ۔
عنقریب میں اسے سخت مشقت کے عذاب کی تکلیف دوں گا ۔
بے شک اس نے سوچ بچار کی اور دل میں ایک تجویز مقرر کر لی ۔
بس اس پر اللہ کی مار یعنی لعنت ہو ، اس نے کیسی تجویز کی ۔
اس پر پھر اللہ کی مار یعنی لعنت ہو ، اس نے کیسی تجویز کی ۔
پھر اس نے اپنی تجویز پر دوبارہ غور کیا ۔
پھر تیوری چڑھائی اور منہ بگاڑا ۔
پھر حق سے پیٹھ پھیر لی اور تکبر کیا ۔
پھر کہنے لگا کہ یہ قرآن جادو کے سوا کچھ نہیں جو اگلے جادوگروں سے نقل ہوتا چلا آرہا ہے ۔
یہ قرآن بجز انسان کے کلام کے اور کچھ نہیں ۔
میں عنقریب اسے دوزخ میں جھونک دوں گا ۔
اور آپ کو کس نے بتایا ہے کہ سقر کیا ہے ۔
وہ ایسی آگ ہے جو نہ باقی رکھتی ہے اور نہ چھوڑتی ہے ۔
وہ جسمانی کھال کو جھلسا کر سیاہ کر دینے والی ہے ۔
اس پر انیس 19 فرشتے داروغے مقرر ہیں ۔
اور ہم نے دوزخ کے داروغے صرف فرشتے ہی مقرر کئے ہیں
اور ہم نے ان کی گنتی کافروں کے لئے محض آزمائش کے طور پر مقرر کی ہے تاکہ اہل کتاب یقین کر لیں کہ قرآن اور نبوت محمدی صلی اللہ علیہ وآلہ وسلم حق ہے کیونکہ ان کی کتب میں بھی یہی تعداد بیان کی گئی تھی
اور اہل ایمان کا ایمان اس تصدیق سے مزید بڑھ جائے ،
اور اہل کتاب اور مومنین اس کی حقانیت میں شک نہ کر سکیں ،
اور تاکہ وہ لوگ جن کے دلوں میں نفاق کی بیماری ہے اور کفار یہ کہیں کہ اس تعداد کی مثال سے اللہ کی مراد کیا ہے ؟
اسی طرح اللہ ایک ہی بات سے جسے چاہتا ہے گمراہ ٹھہراتا ہے اور جسے چاہتا ہے ہدایت فرماتا ہے ،
اور آپ کے رب کے لشکروں کو اس کے سوا کوئی نہیں جانتا ، اور یہ دوزخ کا بیان انسان کی نصیحت کے لئے ہی ہے ۔
ہاں ، چاند کی قسم جس کا گھٹنا ، بڑھنا اور غائب ہو جانا گواہی ہے ۔
اور رات کی قسم جب وہ پیٹھ پھیر کر رخصت ہونے لگے ۔
اور صبح کی قسم جب وہ روشن ہو جائے ۔
بے شک یہ دوزخ بہت بڑی آفتوں میں سے ایک ہے ۔
انسان کو ڈرانے والی ہے ۔
یعنی اس شخص کے لئے جو تم میں سے نیکی میں آگے بڑھنا چاہے یا جو بدی میں پھنس کر پیچھے رہ جائے ۔
ہر شخص ان اعمال کے بدلے جو اس نے کما رکھے ہیں گروی ہے ۔
سوائے دائیں جانب والوں کے ۔
وہ باغات میں ہوں گے ، اور آپس میں پوچھتے ہوں گے ۔
مجرموں کے بارے میں ۔
اور کہیں گے : تمہیں کیا چیز دوزخ میں لے گئی ۔
وہ کہیں گے : ہم نماز پڑھنے والوں میں نہ تھے ۔
اور ہم محتاجوں کو کھانا نہیں کھلاتے تھے ۔
اور بیہودہ مشاغل والوں کے ساتھ مل کر ہم بھی بیہودہ مشغلوں میں پڑے رہتے تھے ۔
اور ہم روز جزا کو جھٹلایا کرتے تھے ۔
یہاں تک کہ ہم پر جس کا آنا یقینی تھا وہ موت آپہنچی ۔
سو اب شفاعت کرنے والوں کی شفاعت انہیں کوئی نفع نہیں پہنچائے گی ۔
تو ان کفار کو کیا ہوگیا ہے کہ پھر بھی نصیحت سے روگردانی کئے ہوئے ہیں ۔
گویا وہ بدکے ہوئے وحشی گدھے ہیں ۔
جو شیر سے بھاگ کھڑے ہوئے ہیں ۔
بلکہ ان میں سے ہر ایک شخص یہ چاہتا ہے کہ اسے براہ راست کھلے ہوئے آسمانی صحیفے دے دئیے جائیں ۔
ایسا ہرگز ممکن نہیں ، بلکہ حقیقت یہ ہے کہ وہ لوگ آخرت سے ڈرتے ہی نہیں ۔
کچھ شک نہیں کہ یہ قرآن نصیحت ہے ۔
پس جو چاہے اسے یاد رکھے ۔
اور یہ لوگ اسے یاد نہیں رکھیں گے مگر جب اللہ چاہے گا ، وہی تقوٰی و پرہیزگاری کا مستحق ہے اور مغفرت کا مالک ہے ۔
میں قسم کھاتا ہوں روز قیامت کی ۔
اور میں قسم کھاتا ہوں برائیوں پر ملامت کرنے والے نفس کی ۔
کیا انسان یہ خیال کرتا ہے کہ ہم اس کی ہڈیوں کو جو مرنے کے بعد ریزہ ریزہ ہو کر بکھر جائیں گی ہرگز اکٹھا نہ کریں گے ۔
کیوں نہیں ! ہم تو اس بات پر بھی قادر ہیں کہ اس کی انگلیوں کے ایک ایک جوڑ اور پوروں تک کو درست کر دیں ۔
بلکہ انسان یہ چاہتا ہے کہ اپنے آگے کی زندگی میں بھی گناہ کرتا رہے ۔
وہ بہ انداز تمسخر پوچھتا ہے کہ قیامت کا دن کب ہوگا ۔
پھر جب آنکھیں چوندھیا جائیں گی ۔
اور چاند اپنی روشنی کھو دے گا ۔
اور سورج اور چاند اکٹھے بے نور ہو جائیں گے ۔
اس وقت انسان پکار اٹھے گا کہ بھاگ جانے کا ٹھکانا کہاں ہے ۔
ہرگز نہیں ! کوئی جائے پناہ نہیں ہے ۔
اس دن آپ کے رب ہی کے پاس قرارگاہ ہوگی ۔
اس دن انسان ان اعمال سے خبردار کیا جائے گا جو اس نے آگے بھیجے تھے اور جو اثرات اپنی موت کے بعد پیچھے چھوڑے تھے ۔
بلکہ انسان اپنے احوال نفس پر خود ہی آگاہ ہوگا ۔
اگرچہ وہ اپنے تمام عذر پیش کرے گا ۔
اے حبیب ! آپ قرآن کو یاد کرنے کی جلدی میں نزول وحی کے ساتھ اپنی زبان کو حرکت نہ دیا کریں ۔
بے شک اسے آپ کے سینہ میں جمع کرنا اور اسے آپ کی زبان سے پڑھانا ہمارا ذمہ ہے ۔
پھر جب ہم اسے زبان جبریل سے پڑھ چکیں تو آپ اس پڑھے ہوئے کی پیروی کیا کریں ۔
پھر بے شک اس کے معانی کا کھول کر بیان کرنا ہمارا ہی ذمہ ہے ۔
حقیقت یہ ہے اے کفار ! تم جلد ملنے والی دنیا کو محبوب رکھتے ہو ۔
اور تم آخرت کو چھوڑے ہوئے ہو ۔
بہت سے چہرے اس دن شگفتہ و تروتازہ ہوں گے ۔
اور بلا حجاب اپنے رب کے حسن و جمال کو تک رہے ہوں گے ۔
اور کتنے ہی چہرے اس دن بگڑی ہوئی حالت میں مایوس اور سیاہ ہوں گے ۔
یہ گمان کرتے ہوں گے کہ ان کے ساتھ ایسی سختی کی جائے گی جو ان کی کمر توڑ دے گی ۔
نہیں نہیں ، جب جان گلے تک پہنچ جائے ۔
اور کہا جا رہا ہو کہ اس وقت کون ہے جھاڑ پھونک سے علاج کرنے والا جس سے شفایابی کرائیں ۔
اور جان دینے والا سمجھ لے کہ اب سب سے جدائی ہے ۔
اور پنڈلی سے پنڈلی لپٹنے لگے ۔
تو اس دن آپ کے رب کی طرف جانا ہوتا ہے ۔
تو کتنی بد نصیبی ہے کہ اس نے نہ رسول صلی اللہ علیہ وآلہ وسلم کی باتوں کی تصدیق کی نہ نماز پڑھی ۔
بلکہ وہ جھٹلاتا رہا اور روگردانی کرتا رہا ۔
پھر اپنے اہل خانہ کی طرف اکڑ کر چل دیا ۔
تمہارے لئے مرتے وقت تباہی ہے ، پھر قبر میں تباہی ہے ۔
پھر تمہارے لئے روز قیامت ہلاکت ہے ، پھر دوزخ کی ہلاکت ہے ۔
کیا انسان یہ خیال کرتا ہے کہ اسے بے کار بغیر حساب و کتاب کے چھوڑ دیا جائے گا ۔
کیا وہ اپنی ابتداء میں منی کا ایک قطرہ نہ تھا جو عورت کے رحم میں ٹپکا دیا جاتا ہے ۔
پھر وہ رحم میں جال کی طرح جما ہوا ایک معلق وجود بن گیا ، پھر اس نے تمام جسمانی اعضاء کی ابتدائی شکل کو اس وجود میں پیدا فرمایا ، پھر اس نے انہیں درست کیا ۔
پھر یہ کہ اس نے اسی نطفہ ہی کے ذریعہ دو قسمیں بنائیں : مرد اور عورت ۔
تو کیا وہ اس بات پر قادر نہیں کہ مردوں کو پھر سے زندہ کر دے ۔
بے شک انسان پر زمانے کا ایک ایسا وقت بھی گزر چکا ہے کہ وہ کوئی قابل ذکر چیز ہی نہ تھا ۔
بے شک ہم نے انسان کو مخلوط نطفہ سے پیدا فرمایا جسے ہم تولد تک ایک مرحلہ سے دوسرے مرحلہ کی طرف پلٹتے اور جانچتے رہتے ہیں ، پس ہم نے اسے ترتیب سے سننے والا پھر دیکھنے والا بنایا ہے ۔
بے شک ہم نے اسے حق و باطل میں تمیز کرنے کے لئے شعور و بصیرت کی راہ بھی دکھا دی ، اب خواہ وہ شکر گزار ہو جائے یا ناشکر گزار رہے ۔
بیشک ہم نے کافروں کے لئے پاؤں کی زنجیریں اور گردن کے طوق اور دوزخ کی دہکتی آگ تیار کر رکھی ہے ۔
بیشک مخلص اطاعت گزار شراب طہور کے ایسے جام پئیں گے جس میں خوشبو ، رنگت اور لذت بڑھانے کے لئے کافور کی آمیزش ہوگی ۔
کافور جنت کا ایک چشمہ ہے جس سے خاص بندگان خدا یعنی اولیاء اللہ پیا کریں گے اور جہاں چاہیں گے دوسروں کو پلانے کے لئے اسے چھوٹی چھوٹی نہروں کی شکل میں بہا کر بھی لے جائیں گے ۔
یہ بندگان خاص وہ ہیں جو اپنی نذریں پوری کرتے ہیں اور اس دن سے ڈرتے ہیں جس کی سختی خوب پھیل جانے والی ہے ۔
اور اپنا کھانا اﷲ کی محبت میں خود اس کی طلب و حاجت ہونے کے باوجود ایثارا محتاج کو اور یتیم کو اور قیدی کو کھلا دیتے ہیں ۔
اور کہتے ہیں کہ ہم تو محض اللہ کی رضا کے لئے تمہیں کھلا رہے ہیں ، نہ تم سے کسی بدلہ کے خواست گار ہیں اور نہ شکرگزاری کے خواہش مند ہیں ۔
ہمیں تو اپنے رب سے اس دن کا خوف رہتا ہے جو چہروں کو نہایت سیاہ اور بدنما کر دینے والا ہے ۔
پس اللہ انہیں خوف الٰہی کے سبب سے اس دن کی سختی سے بچا لے گا اور انہیں چہروں پر رونق و تازگی اور دلوں میں سرور و مسرت بخشے گا ۔
اور اس بات کے عوض کہ انہوں نے صبر کیا ہے رہنے کو جنت اور پہننے کو ریشمی پوشاک عطا کرے گا ۔
یہ لوگ اس میں تختوں پر تکیے لگائے بیٹھے ہوں گے ، نہ وہاں دھوپ کی تپش پائیں گے اور نہ سردی کی شدت ۔
اور جنت کے درختوں کے سائے ان پر جھک رہے ہوں گے اور ان کے میووں کے گچھے جھک کر لٹک رہے ہوں گے ۔
اور خدام ان کے گرد چاندی کے برتن اور صاف ستھرے شیشے کے گلاس لئے پھرتے ہوں گے ۔
اور شیشے بھی چاندی کے بنے ہوں گے جنہیں انہوں نے ہر ایک کی طلب کے مطابق ٹھیک ٹھیک اندازہ سے بھرا ہوگا ۔
اور انہیں وہاں شراب طہور کے ایسے جام پلائے جائیں گے جن میں زنجبیل کی آمیزش ہوگی ۔
زنجبیل اس جنت میں ایک ایسا چشمہ ہے جس کا نام " سلسبیل " رکھا گیا ہے ۔
اور ان کے ارد گرد ایسے معصوم بچے گھومتے رہیں گے ، جو ہمیشہ اسی حال میں رہیں گے ، جب آپ انہیں دیکھیں گے تو انہیں بکھرے ہوئے موتی گمان کریں گے ۔
اور جب آپ بہشت پر نظر ڈالیں گے تو وہاں کثرت سے نعمتیں اور ہر طرف بڑی سلطنت دیکھیں گے ۔
ان کے جسموں پر باریک ریشم کے سبز اور دبیز اطلس کے کپڑے ہوں گے ، اور انہیں چاندی کے کنگن پہنائے جائیں گے اور ان کا رب انہیں پاکیزہ شراب پلائے گا ۔
بے شک یہ تمہارا صلہ ہوگا اور تمہاری محنت مقبول ہوچکی ۔
بے شک ہم نے آپ پر قرآن تھوڑا تھوڑا کر کے نازل فرمایا ہے ۔
سو آپ اپنے رب کے حکم کی خاطر صبر جاری رکھیں اور ان میں سے کسی کاذب و گنہگار یا کافر و ناشکرگزار کی بات پر کان نہ دھریں ۔
اور صبح و شام اپنے رب کے نام کا ذکر کیا کریں ۔
اور رات کی کچھ گھڑیاں اس کے حضور سجدہ ریزی کیا کریں اور رات کے بقیہ طویل حصہ میں اس کی تسبیح کیا کریں ۔
بے شک یہ طالبان دنیا جلد ملنے والے مفاد کو عزیز رکھتے ہیں اور سخت بھاری دن کی یاد کو اپنے پس پشت چھوڑے ہوئے ہیں ۔
وہ نہیں سوچتے کہ ہم ہی نے انہیں پیدا فرمایا ہے اور ان کے جوڑ جوڑ کو مضبوط بنایا ہے ، اور ہم جب چاہیں انہیں انہی جیسے لوگوں سے بدل ڈالیں ۔
بے شک یہ قرآن نصیحت ہے ، سو جو کوئی چاہے اپنے رب کی طرف پہنچنے کا راستہ اختیار کر لے ۔
اور تم خود کچھ نہیں چاہ سکتے سوائے اس کے جو اللہ چاہے ، بے شک اللہ خوب جاننے والا بڑی حکمت والا ہے ۔
وہ جسے چاہتا ہے اپنی رحمت کے دائرے میں داخل فرما لیتا ہے ، اور ظالموں کے لئے اس نے دردناک عذاب تیار کر رکھا ہے ۔
نرم و خوش گوار ہواؤں کی قسم جو پے در پے چلتی ہیں ۔
پھر تند و تیز ہواؤں کی قسم جو شدید جھونکوں سے چلتی ہیں ۔
اور ان کی قسم جو بادلوں کو ہر طرف پھیلا دیتی ہیں ۔
پھر ان کی قسم جو انہیں پھاڑ کر جدا جدا کر دیتی ہیں ۔
پھر ان کی قسم جو نصیحت لانے والی ہیں ۔
حجت تمام کرنے یا ڈرانے کے لئے ۔
بیشک جو وعدۂ قیامت تم سے کیا جا رہا ہے وہ ضرور پورا ہو کر رہے گا ۔
پھر جب ستاروں کی روشنی زائل کر دی جائے گی ۔
اور جب آسمانی کائنات میں شگاف ہو جائیں گے ۔
اور جب پہاڑ ریزہ ریزہ کر کے اڑا دیے جائیں گے ۔
اور جب پیغمبر وقت مقررہ پر اپنی اپنی امتوں پر گواہی کے لئے جمع کئے جائیں گے ۔
بھلا کس دن کے لئے ان سب امور کی مدت مقرر کی گئی ہے ۔
فیصلہ کے دن کے لئے ۔
اور آپ کو کس نے بتایا کہ فیصلہ کا دن کیا ہے ۔
اس دن جھٹلانے والوں کے لئے خرابی و تباہی ہے ۔
کیا ہم نے اگلے جھٹلانے والے لوگوں کو ہلاک نہیں کر ڈالا تھا ۔
پھر ہم بعد کے لوگوں کو بھی ہلاکت میں ان کے پیچھے چلائے دیتے ہیں ۔
ہم مجرموں کے ساتھ اسی طرح کا معاملہ کرتے ہیں ۔
اس دن جھٹلانے والوں کے لئے بڑی خرابی ہے ۔
کیا ہم نے تمہیں حقیر پانی کی ایک بوند سے پیدا نہیں کیا ۔
پھر اس کو محفوظ جگہ یعنی رحم مادر میں رکھا ۔
وقت کے ایک معین اندازے تک ۔
پھر ہم نے نطفہ سے تولد تک تمام مراحل کے لئے وقت کے اندازے مقرر کئے ، پس ہم کیا ہی خوب اندازے مقرر کرنے والے ہیں ۔
اس دن جھٹلانے والوں کے لئے بڑی تباہی ہے ۔
کیا ہم نے زمین کو سمیٹ لینے والی نہیں بنایا ۔
جو سمیٹتی ہے زندوں کو بھی اور مردوں کو بھی ۔
ہم نے اس پر بلند و مضبوط پہاڑ رکھ دئیے اور ہم نے تمہیں شیریں چشموں کے ذریعے میٹھا پانی پلایا ۔
اس دن جھٹلانے والوں کے لئے بڑی بربادی ہوگی ۔
اب تم اس عذاب کی طرف چلو جسے تم جھٹلایا کرتے تھے ۔
تم دوزخ کے دھویں پر مبنی اس سائے کی طرف چلو جس کے تین حصے ہیں ۔
جو نہ تو ٹھنڈا سایہ ہے اور نہ ہی آگ کی تپش سے بچانے والا ہے ۔
بیشک وہ دوزخ اونچے محل کی طرح بڑے بڑے شعلے اور چنگاریاں اڑاتی ہے ۔
یوں بھی لگتا ہے گویا وہ چنگاریاں زرد رنگ والے اونٹ ہیں ۔
اس دن جھٹلانے والوں کے لئے بڑی تباہی ہے ۔
یہ ایسا دن ہے کہ وہ اس میں بول بھی نہ سکیں گے ۔
اور نہ ہی انہیں اجازت دی جائے گی کہ وہ معذرت کرسکیں ۔
اس دن جھٹلانے والوں کے لئے بڑی ہلاکت ہے ۔
یہ فیصلے کا دن ہے جس میں ہم تمہیں اور سب پہلے لوگوں کو جمع کریں گے ۔
پھر اگر تمہارے پاس عذاب سے بچنے کا کوئی حیلہ اور داؤ ہے تو وہ داؤ مجھ پر چلا لو ۔
اس دن جھٹلانے والوں کے لئے بڑا افسوس ہے ۔
بیشک پرہیزگار ٹھنڈے سایوں اور چشموں میں عیش و راحت کے ساتھ ہوں گے ۔
اور پھل اور میوے جس کی بھی وہ خواہش کریں گے ان کے لئے موجود ہوں گے ۔
ان سے کہا جائے گا : تم خوب مزے سے کھاؤ پیو ان اعمال صالحہ کے عوض جو تم کرتے رہے تھے ۔
بے شک ہم اسی طرح نیکو کاروں کو جزا دیا کرتے ہیں ۔
اس دن جھٹلانے والوں کے لئے بڑی خرابی ہے ۔
اے حق کے منکرو ! تم تھوڑا عرصہ کھا لو اور فائدہ اٹھا لو ، بے شک تم مجرم ہو ۔
اس دن جھٹلانے والوں کے لئے بڑی خرابی ہے ۔
اور جب ان سے کہا جاتا ہے کہ تم اﷲ کے حضور جھکو تو وہ نہیں جھکتے ۔
اس دن جھٹلانے والوں کے لئے بڑی تباہی ہے ۔
پھر وہ اس قرآن کے بعد کس کلام پر ایمان لائیں گے ؟
یہ لوگ آپس میں کس چیز سے متعلق سوال کرتے ہیں ۔
کیا اس عظیم خبر سے متعلق پوچھ گچھ کر رہے ہیں ۔
جس کے بارے میں وہ اختلاف کرتے ہیں ۔
ہرگز وہ خبر لائق انکار نہیں ! وہ عنقریب اس حقیقت کو جان جائیں گے ۔
ہم پھر کہتے ہیں : اختلاف و انکار ہرگز درست نہیں ! وہ عنقریب جان جائیں گے ۔
کیا ہم نے زمین کو زندگی کے قیام اور کسب و عمل کی جگہ نہیں بنایا ۔
اور کیا پہاڑوں کو اس میں ابھار کر کھڑا نہیں کیا ۔
اور غور کرو ہم نے تمہیں فروغ نسل کے لئے جوڑا جوڑا پیدا فرمایا ہے ۔
اور ہم نے تمہاری نیند کو جسمانی راحت کا سبب بنایا ہے ۔
اور ہم نے رات کو اس کی تاریکی کے باعث پردہ پوش بنایا ہے ۔
اور ہم نے دن کو کسب معاش کا وقت بنایا ہے ۔
اور اب خلائی کائنات میں بھی غور کرو ہم نے تمہارے اوپر سات مضبوط طبقات بنائے ۔
اور ہم نے سورج کو روشنی اور حرارت کا زبردست منبع بنایا ۔
اور ہم نے بھرے بادلوں سے موسلادھار پانی برسایا ۔
تاکہ ہم اس بارش کے ذریعے زمین سے اناج اور سبزہ نکالیں ۔
اور گھنے گھنے باغات اگائیں ۔
ہماری قدرت کی ان نشانیوں کو دیکھ کر جان لو کہ بیشک فیصلہ کا دن قیامت بھی ایک مقررہ وقت ہے ۔
جس دن صور پھونکا جائے گا تو تم گروہ در گروہ اﷲ کے حضور چلے آؤ گے ۔
اور آسمان کے طبقات پھاڑ دیئے جائیں گے تو پھٹنے کے باعث گویا وہ دروازے ہی دروازے ہو جائیں گے ۔
اور پہاڑ غبار بنا کر فضا میں اڑا دیئے جائیں گے ، سو وہ سراب کی طرح کالعدم ہو جائیں گے ۔
بیشک دوزخ ایک گھات ہے ۔
وہ سرکشوں کا ٹھکانا ہے ۔
وہ ختم نہ ہونے والی پے در پے مدتیں اسی میں پڑے رہیں گے ۔
نہ وہ اس میں کسی قسم کی ٹھنڈک کا مزہ چکھیں گے اور نہ کسی پینے کی چیز کا ۔
سوائے کھولتے ہوئے گرم پانی اور دوزخیوں کے زخموں سے بہتی ہوئی پیپ کے ۔
یہی ان کی سرکشی کے موافق بدلہ ہے ۔
اس لئے کہ وہ قطعا حساب آخرت کا خوف نہیں رکھتے تھے ۔
اور وہ ہماری آیتوں کو خوب جھٹلایا کرتے تھے ۔
اور ہم نے ہر چھوٹی بڑی چیز کو لکھ کر محفوظ کر رکھا ہے ۔
اے منکرو ! اب تم اپنے کئے کا مزہ چکھو تم دنیا میں کفر و سرکشی میں بڑھتے گئے اب ہم تم پر عذاب ہی کو بڑھاتے جائیں گے ۔
بیشک پرہیزگاروں کے لئے کامیابی ہے ۔
ان کے لئے باغات اور انگور ہوں گے ۔
اور جواں سال ہم عمر دوشیزائیں ہوں گی ۔
اور شراب طہور کے چھلکتے ہوئے جام ہوں گے ۔
وہاں یہ لوگ نہ کوئی بے ہودہ بات سنیں گے اور نہ ایک دوسرے کو جھٹلانا ہوگا ۔
یہ آپ کے رب کی طرف سے صلہ ہے جو اعمال کے حساب سے کافی بڑی عطا ہے ۔
وہ آسمانوں اور زمین کا اور جو کچھ ان دونوں کے درمیان ہے سب کا پروردگار ہے ، بڑی ہی رحمت والا ہے مگر روز قیامت اس کے رعب و جلال کا عالم یہ ہوگا کہ اس سے بات کرنے کا مخلوقات میں سے کسی کو بھی یارا نہ ہوگا ۔
جس دن جبرائیل روح الامین اور تمام فرشتے صف بستہ کھڑے ہوں گے ، کوئی لب کشائی نہ کر سکے گا ، سوائے اس شخص کے جسے خدائے رحمان نے اذن شفاعت دے رکھا تھا اور اس نے زندگی میں تعلیمات اسلام کے مطابق بات بھی درست کہی تھی ۔
یہ روز حق ہے ، پس جو شخص چاہے اپنے رب کے حضور رحمت و قربت کا ٹھکانا بنا لے ۔
بلا شبہ ہم نے تمہیں عنقریب آنے والے عذاب سے ڈرا دیا ہے ، اس دن ہر آدمی ان اعمال کو جو اس نے آگے بھیجے ہیں دیکھ لے گا ، اور ہر کافر کہے گا : اے کاش ! میں مٹی ہوتا اور اس عذاب سے بچ جاتا ۔
ان فرشتوں کی قسم جو کافروں کی جان ان کے جسموں کے ایک ایک انگ میں سے نہایت سختی سے کھینچ لاتے ہیں ۔
اور ان فرشتوں کی قسم جو مومنوں کی جان کے بند نہایت نرمی سے کھول دیتے ہیں ۔
اور ان فرشتوں کی قسم جو زمین و آسمان کے درمیان تیزی سے تیرتے پھرتے ہیں ۔
پھر ان فرشتوں کی قسم جو لپک کر دوسروں سے آگے بڑھ جاتے ہیں ۔
پھر ان فرشتوں کی قسم جو مختلف امور کی تدبیر کرتے ہیں ۔
جب انہیں اس نظام کائنات کے درہم برہم کردینے کا حکم ہوگا تو اس دن کائنات کی ہر متحرک چیز شدید حرکت میں آجائے گی ۔
پیچھے آنے والا ایک اور زلزلہ اس کے پیچھے آئے گا ۔
اس دن لوگوں کے دل خوف و اضطراب سے دھڑکتے ہوں گے ۔
ان کی آنکھیں خوف و ہیبت سے جھکی ہوں گی ۔
کفار کہتے ہیں : کیا ہم پہلی زندگی کی طرف پلٹائے جائیں گے ۔
کیا جب ہم بوسیدہ کھوکھلی ہڈیاں ہو جائیں گے تب بھی زندہ کیے جائیں گے ۔
وہ کہتے ہیں : یہ لوٹنا تو اس وقت بڑے خسارے کا لوٹنا ہوگا ۔
پھر تو یہ ایک ہی بار شدید ہیبت ناک آواز کے ساتھ کائنات کے تمام اجرام کا پھٹ جانا ہوگا ۔
پھر وہ سب لوگ یکایک کھلے میدان حشر میں آموجود ہوں گے ۔
کیا آپ کے پاس موسٰی علیہ السلام کی خبر پہنچی ہے ۔
جب ان کے رب نے طوٰی کی مقدس وادی میں انہیں پکارا تھا ۔
اور حکم دیا تھا کہ فرعون کے پاس جاؤ وہ سرکش ہو گیا ہے ۔
پھر اس سے کہو : کیا تیری خواہش ہے کہ تو پاک ہو جائے ۔
اور کیا تو چاہتا ہے کہ میں تیرے رب کی طرف تیری رہنمائی کروں تاکہ تو اس سے ڈرنے لگے ۔
پھر موسٰی علیہ السلام نے اسے بڑی نشانی دکھائی ۔
تو اس نے جھٹلا دیا اور نافرمانی کی ۔
پھر وہ حق سے روگرداں ہو کر موسٰی علیہ السلام کی مخالفت میں سعی و کاوش کرنے لگا ۔
پھر اس نے لوگوں کو جمع کیا اور پکارنے لگا ۔
پھر اس نے کہا : میں تمہارا سب سے بلند و بالا رب ہوں ۔
تو اللہ نے اسے آخرت اور دنیا کی دوہری سزا میں پکڑ لیا ۔
بیشک اس واقعہ میں اس شخص کے لئے بڑی عبرت ہے جو اللہ سے ڈرتا ہے ۔
کیا تمہارا پیدا کرنا زیادہ مشکل ہے یا پوری سماوی کائنات کا ، جسے اس نے بنایا ۔
اس نے آسمان کے تمام کروں ستاروں کو فضائے بسیط میں پیدا کر کے بلند کیا ، پھر ان کی ترکیب و تشکیل اور افعال و حرکات میں اعتدال ، توازن اور استحکام پیدا کر دیا ۔
اور اسی نے آسمانی خلا کی رات کو یعنی سارے خلائی ماحول کو مثل شب تاریک بنایا ، اور اس خلا سے ان ستاروں کی روشنی پیدا کر کے نکالی ۔
اور اسی نے زمین کو اس ستارے : سورج کے وجود میں آجانے کے بعد اس سے الگ کر کے زور سے پھینک دیا اور اسے قابل رہائش بنانے کے لئے بچھا دیا ۔
اسی نے زمین میں سے اس کا پانی الگ نکال لیا اور بقیہ خشک قطعات میں اس کی نباتات نکالیں ۔
اور اسی نے بعض مادوں کو باہم ملا کر زمین سے محکم پہاڑوں کو ابھار دیا ۔
یہ سب کچھ تمہارے اور تمہارے چوپایوں کے فائدہ کے لئے کیا ۔
پھر اس وقت کائنات کے بڑھتے بڑھتے اس کی انتہا پر ہر چیز پر غالب آجانے والی بہت سخت آفت قیامت آئے گی ۔
اس دن انسان اپنی ہر کوشش و عمل کو یاد کرے گا ۔
اور ہر دیکھنے والے کے لئے دوزخ ظاہر کر دی جائے گی ۔
پھر جس شخص نے سرکشی کی ہوگی ۔
اور دنیاوی زندگی کو آخرت پر ترجیح دی ہوگی ۔
تو بیشک دوزخ ہی اس کا ٹھکانا ہوگا ۔
اور جو شخص اپنے رب کے حضور کھڑا ہونے سے ڈرتا رہا اور اس نے اپنے نفس کو بری خواہشات و شہوات سے باز رکھا ۔
تو بیشک جنت ہی اس کا ٹھکانا ہوگا ۔
کفار آپ سے قیامت کے بارے میں پوچھتے ہیں کہ اس کا وقوع کب ہوگا ۔
تو آپ کو اس کے وقت کے ذکر سے کیا غرض ۔
اس کی انتہا تو آپ کے رب تک ہے یعنی ابتداء کی طرح انتہاء میں بھی صرف وحدت رہ جائے گی ۔
آپ تو محض اس شخص کو ڈر سنانے والے ہیں جو اس سے خائف ہے ۔
گویا وہ جس دن اسے دیکھ لیں گے تو یہ خیال کریں گے کہ وہ دنیا میں ایک شام یا اس کی صبح کے سوا ٹھہرے ہی نہ تھے ۔
ان کے چہرۂ اقدس پر ناگواری آئی اور رخ انور موڑ لیا ۔
اس وجہ سے کہ ان کے پاس ایک نابینا آیا جس نے آپ کی بات کو ٹوکا ۔
اور آپ کو کیا خبر شاید وہ آپ کی توجہ سے مزید پاک ہو جاتا ۔
یا آپ کی نصیحت قبول کرتا تو نصیحت اس کو اور فائدہ دیتی ۔
لیکن جو شخص دین سے بے پروا ہے ۔
تو آپ اس کے قبول اسلام کے لیے زیادہ اہتمام فرماتے ہیں ۔
حالانکہ آپ پر کوئی ذمہ داری کا بوجھ نہیں اگرچہ وہ پاکیزگی ایمان اختیار نہ بھی کرے ۔
اور وہ جو آپ کے پا س خود طلب خیر کی کوشش کرتا ہوا آیا ۔
اور وہ اپنے رب سے ڈرتا بھی ہے ۔
تو آپ اس سے بے توجہی فرما رہے ہیں ۔
اے حبیب مکرم ! یوں نہیں بیشک یہ آیات قرآنی تو نصیحت ہیں ۔
جو شخص چاہے اسے قبول و ازبر کر لے ۔
یہ معزز و مکرم اوراق میں لکھی ہوئی ہیں ۔
جو نہایت بلند مرتبہ اور پاکیزہ ہیں ۔
ایسے سفیروں اور کاتبوں کے ہاتھوں سے آگے پہنچی ہیں ۔
جو بڑے صاحبان کرامت اور پیکران طاعت ہیں ۔
ہلاک ہو وہ بد بخت منکر انسان کیسا نا شکرا ہے جو اتنی عظیم نعمت پا کر بھی اس کی قدر نہیں کرتا ۔
اللہ نے اسے کس چیز سے پیدا فرمایا ہے ۔
نطفہ میں سے اس کو پیدا فرمایا ، پھر ساتھ ہی اس کا خواص و جنس کے لحاظ سے تعین فرما دیا ۔
پھر تشکیل ، ارتقاء اور تکمیل کے بعد بطن مادر سے نکلنے کی راہ اس کے لئے آسان فرما دی ۔
پھر اسے موت دی ، پھر اسے قبر میں دفن کر دیا گیا ۔
پھر جب وہ چاہے گا اسے دوبارہ زندہ کر کے کھڑا کرے گا ۔
یقینا اس نافرمان انسان نے وہ حق پورا نہ کیا جس کا اسے اللہ نے حکم دیا تھا ۔
پس انسان کو چاہیے کہ اپنی غذا کی طرف دیکھے اور غور کرے ۔
بیشک ہم نے خوب زور سے پانی برسایا ۔
پھر ہم نے زمین کو پھاڑ کر چیر ڈالا ۔
پھر ہم نے اس میں اناج اگایا ۔
اور انگور اور ترکاری ۔
اور زیتون اور کھجور ۔
اور گھنے گھنے باغات ۔
اور طرح طرح کے پھل میوے اور جانوروں کا چارہ ۔
خود تمہارے اور تمہارے مویشیوں کے لئے متاع زیست ۔
پھر جب کان پھاڑ دینے والی آواز آئے گی ۔
اس دن آدمی اپنے بھائی سے بھاگے گا ۔
اور اپنی ماں اور اپنے باپ سے بھی ۔
اور اپنی بیوی اور اپنی اولاد سے بھی ۔
اس دن ہر شخص کو ایسی پریشان کن حالت لاحق ہوگی جو اسے ہر دوسرے سے بے پروا کر دے گی ۔
اسی دن بہت سے چہرے ایسے بھی ہوں گے جو نور سے چمک رہے ہوں گے ۔
وہ مسکراتے ہنستے اور خوشیاں مناتے ہوں گے ۔
اور بہت سے چہرے ایسے ہوں گے جن پر اس دن گرد پڑی ہوگی ۔
مزید ان چہروں پر سیاہی چھائی ہوگی ۔
یہی لوگ کافر اور فاجر بدکردار ہوں گے ۔
جب سورج لپیٹ کر بے نور کر دیا جائے گا ۔
اور جب ستارے اپنی کہکشاؤں سے گر پڑیں گے ۔
اور جب پہاڑ غبار بنا کر فضا میں چلا دیئے جائیں گے ۔
اور جب حاملہ اونٹنیاں بے کار چھوٹی پھریں گی کوئی ان کا خبر گیر نہ ہوگا ۔
اور جب وحشی جانور خوف کے مارے جمع کر دیئے جائیں گے ۔
جب سمندر اور دریا سب ابھار دیئے جائیں گے ۔
اور جب روحیں بدنوں سے ملا دی جائیں گی ۔
اور جب زندہ دفن کی ہوئی لڑکی سے پوچھا جائے گا ۔
کہ وہ کس گناہ کے باعث قتل کی گئی تھی ۔
اور جب اعمال نامے کھول دیئے جائیں گے ۔
اور جب سماوی طبقات کو پھاڑ کر اپنی جگہوں سے ہٹا دیا جائے گا ۔
اور جب دوزخ کی آگ بھڑکائی جائے گی ۔
اور جب جنت قریب کر دی جائے گی ۔
ہر شخص جان لے گا جو کچھ اس نے حاضر کیا ہے ۔
تو میں قسم کھاتا ہوں ان آسمانی کروں کی جو ظاہر ہونے کے بعد پیچھے ہٹ جاتے ہیں ۔
جو بلا روک ٹوک چلتے رہتے ہیں پھر ظاہر ہو کر چھپ جاتے ہیں ۔
اور رات کی قسم جب اس کی تاریکی جانے لگے ۔
اور صبح کی قسم جب اس کی روشنی آنے لگے ۔
بیشک یہ قرآن بڑی عزت و بزرگی والے رسول کا پڑھا ہوا کلام ہے ۔
جو دعوت حق ، تبلیغ رسالت اور روحانی استعداد میں قوت و ہمت والے ہیں اور مالک عرش کے حضور بڑی قدر و منزلت اور جاہ و عظمت والے ہیں ۔
تمام جہانوں کے لئے واجب الاطاعت ہیں کیونکہ ان کی اطاعت ہی اللہ کی اطاعت ہے ، امانت دار ہیں وحی اور زمین و آسمان کے سب الوہی رازوں کے حامل ہیں ۔
اور اے لوگو ! یہ تمہیں اپنی صحبت سے نوازنے والے محمد صلی اللہ علیہ وآلہ وسلم دیوانے نہیں ہیں جو فرماتے ہیں وہ حق ہوتا ہے ۔
اور بیشک انہوں نے اس مالک عرش کے حسن مطلق کو لامکاں کے روشن کنارے پر دیکھا ہے ۔